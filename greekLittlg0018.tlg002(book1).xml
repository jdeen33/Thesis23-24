<html><body><div id="Book1" n="1" subtype="book" type="textpart">

ΝΟΜΩΝ ΙΕΡΩΝ ΑΛΛΗΓΟΡΙΑΣ
ΤΩΝ ΜΕΤΑ ΤΗΝ ΕΞΑΗΜΕΡΟΝ ΤΟ ΠΡΩΤΟΝ
<div n="Book1Ch1" subtype="chapter" type="textpart">
<p id="Section1"><s id="Section1s1">"Καὶ συνετελέσθησαν ὁ οὐρανὸς καὶ ἡ γῆ καὶ πᾶς ὁ κόσμος
αὐτῶν" (Gen. 2,1). νοῦ καὶ αἰσθήσεως γένεσιν εἰπὼν πάλαι,</s><s id="Section1s2">νῦν
δὴ ἀμφοτέρων τελείωσιν διασυνίστησιν.</s><s id="Section1s3">οὔτε δὲ νοῦν τὸν ἄτομον οὔτε
αἴσθησιν τὴν ἐν μέρει πέρας εἰληφέναι φησίν, ἀλλ’ ἰδέας, τὴν μὲν νοῦ,
 τὴν δὲ αἰσθήσεως·</s><s id="Section1s4">συμβολικῶς μὲν γὰρ τὸν νοῦν οὐρανόν, ἐπειδὴ αἱ νοηταὶ
φύσεις ἐν οὐρανῷ,</s><s id="Section1s5">τὴν δὲ αἴσθησιν καλεῖ γῆν, ὅτι σύστασιν σωματοειδῆ
καὶ γεωδεστέραν ἔλαχεν αἴσθησις·</s><s id="Section1s6">κόσμος δὲ νοῦ μὲν τὰ ἀσώματα
καὶ νοητὰ πάντα,</s><s id="Section1s7">αἰσθήσεως δὲ τὰ ἐνσώματα καὶ ὅσα συνόλως
αἰσθητά.</s></p>
</div>
<div n="Book1Ch2" subtype="chapter" type="textpart">
<p id="Section2"><s id="Section2s1">"Καὶ συνετέλεσεν ὁ θεὸς τῇ ἡμέρᾳ τῇ ἕκτῃ τὰ   ἔργα αὐτοῦ  ἃ ἐποίησεν"</s><s id="Section2s2">(Gen. 2, 2). εὔηθες πάνυ τὸ οἴεσθαι ἓξ ἡμέραις ἢ καθόλου
χρόνῳ γεγονέναι τὸν κόσμον· διὰ τί; ὅτι πᾶς χρόνος ἡμερῶν καὶ
νυκτῶν ἐστι σύστημα,</s><s id="Section2s3">ταῦτα δὲ ἡλίου κίνησις ὑπὲρ γῆν καὶ ὑπὸ γῆν
ἰόντος ἐξ ἀνάγκης ἀποτελεῖ·</s><s id="Section2s4">ἥλιος δὲ μέρος οὐρανοῦ γέγονεν,</s><s id="Section2s5">ὥστε</s><s id="Section2s6">χρόνον ἀνομολογεῖσθαι νεώτερον κόσμου.</s><s id="Section2s7">λέγοιτ’ ἂν οὖν ὀρθῶς, ὅτι οὐκ
ἐν χρόνῳ γέγονε κόσμος, ἀλλὰ διὰ κόσμου συνέστη χρόνος·</s><s id="Section2s8">ἡ γὰρ οὐρανοῦ
 κίνησις χρόνου φύσιν ἔδειξεν.</s></p></div>
<div n="Book1Ch3" subtype="chapter" type="textpart">
<p id="Section3"><s id="Section3s1">ὅταν οὖν λέγῃ "συνετέλεσεν ἕκτῃ
ἡμέρᾳ τὰ ἔργα", νοητέον ὅτι οὐ πλῆθος ἡμερῶν παραλαμβάνει,</s><s id="Section3s2">τέλειον
δὲ ἀριθμὸν τὸν ἕξ, ἐπειδὴ πρῶτος ἴσος ἐστὶ τοῖς ἑαυτοῦ μέρεσιν, ἡμίσει καὶ 
τρίτῳ καὶ ἕκτῳ, καὶ ἀπὸ ἑτερομήκους συνίσταται τοῦ δὶς τρία·</s><s id="Section3s3">δυὰς
μέντοι καὶ τριὰς ἐκβέβηκε τὴν κατὰ τὸ ἓν ἀσωματότητα, ὅτι ἡ μὲν
ὕλης ἐστὶν εἰκών, διαιρουμένη καὶ τεμνομένη καθάπερ ἐκείνη,</s><s id="Section3s4">τριὰς δὲ
 στερεοῦ σώματος, ὅτιπερ τριχῆ τὸ στερεὸν διαιρετόν.</s></p></div>
<div n="Book1Ch4" subtype="chapter" type="textpart">
<p id="Section4"><s id="Section4s1">οὐ μὴν ἀλλὰ καὶ
συγγενής ἐστι ταῖς τῶν ὀργανικῶν ζῴων κινήσεσιν·</s><s id="Section4s2">ἑξαχῆ γὰρ τὸ ὀργανικὸν 
σῶμα πέφυκε κινεῖσθαι, πρόσω καὶ κατόπιν, ἄνω καὶ κάτω, ἐπὶ
δεξιὰ καὶ εὐώνυμα.</s><s id="Section4s3">βούλεται οὖν τά τε θνητὰ γένη καὶ πάλιν αὖ τὰ
ἄφθαρτα κατὰ τοὺς οἰκείους ἐπιδεῖξαι συστάντα ἀριθμούς, τὰ μὲν θνητὰ
ὡς ἔφην παραμετρῶν ἑξάδι, τὰ δὲ μακάρια καὶ εὐδαίμονα ἑβδομάδι.</s></p></div>
<div n="Book1Ch5" subtype="chapter" type="textpart">
<p id="Section5"><s id="Section5s1">πρῶτον οὖν ἑβδόμῃ ἡμέρᾳ καταπαύσας τὴν τῶν θνητῶν σύστασιν ἄρχεται 
ἑτέρων θειοτέρων διατυπώσεως·</s><s id="Section5s2">παύεται γὰρ οὐδέποτε ποιῶν ὁ
θεός, ἀλλ’ ὥσπερ ἴδιον τὸ καίειν πυρὸς καὶ χιόνος τὸ ψύχειν, οὕτως
καὶ θεοῦ τὸ ποιεῖν· καὶ πολύ γε μᾶλλον, ὅσῳ καὶ τοῖς ἄλλοις ἅπασιν
 ἀρχὴ τοῦ δρᾶν ἐστιν.</s></p></div>
<div n="Book1Ch6" subtype="chapter" type="textpart">
<p id="Section6"><s id="Section6s1">εὖ μέντοι καὶ τὸ φάναι „κατέπαυσεν“, οὐχὶ
"ἐπαύσατο"·</s><s id="Section6s2">παύει μὲν γὰρ τὰ δοκοῦντα ποιεῖν οὐκ ἐνεργοῦντα,</s><s id="Section6s3">οὐ παύεται 
δὲ ποιῶν αὐτός.</s><s id="Section6s4">διὸ καὶ ἐπιφέρει "κατέπαυσεν ὧν ἤρξατο"·</s><s id="Section6s5">ὅσα
μὲν γὰρ ταῖς ἡμετέραις τέχναις δημιουργεῖται, τελειωθέντα ἵσταται καὶ
μένει, ὅσα δὲ ἐπιστήμῃ θεοῦ, περατωθέντα πάλιν κινεῖται·</s><s id="Section6s6">τὰ γὰρ τέλη
αὐτῶν ἑτέρων εἰσὶν ἀρχαί, οἷον ἡμέρας τέλος νυκτὸς ἀρχή,</s><s id="Section6s7">καὶ μῆνα
δὲ καὶ ἐνιαυτὸν ἐνισταμένους   πέρατα δήπου τῶν ἐξηκόντων ὑποληπτέον·</s><s id="Section6s8">γένεσίς τε αὖ φθειρομένων ἑτέρων καὶ φθορὰ γεννωμένων ἄλλων ἀποτελεῖται,</s></p></div>
<div n="Book1Ch7" subtype="chapter" type="textpart">
<p id="Section7"><s id="Section7s1">ὥστε ἀληθὲς εἶναι τὸ λεγόμενον ὅτι
θνῄσκει δ’ οὐδὲν τῶν γιγνομένων,</s><s id="Section7s2">διακρινόμενον δ’ ἄλλο πρὸς ἄλλο
μορφὴν ἑτέραν ἀπέδειξεν.</s></p></div>
<div n="Book1Ch8" subtype="chapter" type="textpart">
<p id="Section8"><s id="Section8s1">χαίρει δὲ ἡ φύσις ἑβδομάδι·</s><s id="Section8s2">πλάνητές τε γὰρ ἑπτὰ γεγόνασιν, ἀντίρροποι τῇ κατὰ ταὐτὰ καὶ ὡσαύτως ἐχούσῃ φορᾷ· καὶ ἄρκτος
ἑπτὰ ἄστροις συμπληροῦται, κοινωνίας καὶ ἑνώσεως ἀνθρώπων, οὐκ
ἐπιμιξίας αὐτὸ μόνον, οὖσα αἰτία·</s><s id="Section8s3">καὶ τροπαὶ δὲ σελήνης ἑβδομάσι γίνονται,
 συμπαθεστάτου πρὸς τὰ ἐπίγεια ἄστρου, καὶ ἃς κατὰ τὸν ἀέρα
μεταβολὰς ἐργάζεται, μάλιστα τοῖς καθ’ ἑβδομάδα σχηματισμοῖς ἀποτελεῖ.</s></p></div>
<div n="Book1Ch9" subtype="chapter" type="textpart">
<p id="Section9"><s id="Section9s1">τά γε μὴν θνητὰ σπάσαντα ἀπ’ οὐρανοῦ θείαν ἀρχὴν καθ’ ἑβδομάδα σωτηρίως κινεῖται·</s><s id="Section9s2">τίς γὰρ οὐκ οἶδεν, ὅτι τῶν βρεφῶν τὰ μὲν
ἑπτάμηνα γόνιμα,</s><s id="Section9s3">τὰ δὲ πλείω χρόνον προσλαβόντα, ὡς ὀκτὼ μῆνας
 ἐνδιαιτηθῆναι γαστρί, κατὰ τὸ πλεῖστον ἄγονα;</s></p></div>
<div n="Book1Ch10" subtype="chapter" type="textpart">
<p id="Section10"><s id="Section10s1">λογικόν τέ φασιν ἄνθρωπον κατὰ τὴν πρώτην ἑπταετίαν γίνεσθαι, ὅτε ἤδη ἱκανός ἐστιν ἑρμηνεὺς
εἶναι τῶν συνήθων ὀνομάτων καὶ ῥημάτων τὴν λογικὴν ἕξιν περιπεποιημένος,
κατὰ δὲ τὴν δευτέραν ἑπταετίαν ἄκρως τελειοῦσθαι· τελείωσις
δέ ἐστι δύναμις τῆς τοῦ ὁμοίου σπορᾶς·</s><s id="Section10s2">περὶ γὰρ τὴν τετταρεσκαιδεκαετῆ
 ἡλικίαν τὸ ὅμοιον γεννᾶν δυνάμεθα· τρίτη πάλιν ἑπταετία πέρας ἐστὶν
αὐξήσεως·</s><s id="Section10s3">ἄχρι γὰρ ἑνὸς καὶ εἴκοσιν ἐτῶν ἐπιδίδωσιν εἰς μέγεθος ἄνθρωπος,
καὶ καλεῖται παρὰ πολλοῖς ὁ χρόνος οὗτος ἀκμή.</s></p></div>
<div n="Book1Ch11" subtype="chapter" type="textpart">
<p id="Section11"><s id="Section11s1">ψυχῆς γε μὴν τὸ ἄλογον ἑπταμερές, αἰσθήσεις πέντε καὶ φωνητήριον ὄργανον καὶ τὸ</s><s id="Section11s2">διῆκον ἄχρι παραστατῶν, ὃ δὴ γόνιμόν ἐστι.</s></p></div>
<div n="Book1Ch12" subtype="chapter" type="textpart">
<p id="Section12"><s id="Section12s1">πάλιν αὖ σώματος ἑπτὰ
κινήσεις, ὀργανικαὶ μὲν ἕξ, ἑβδόμη δὲ ἡ κύκλῳ. σπλάγχνα γε μὴν
ἑπτά· στόμαχος, καρδία, σπλήν, ἧπαρ, πνεύμων, νεφροὶ δύο.</s><s id="Section12s2">μέλη δὲ
σώματος ὁμοίως ἰσάριθμα· κεφαλή, τράχηλος, στέρνον, χεῖρες, κοιλία,
ἦτρον, πόδες. τό τε ἡγεμονικώτατον τοῦ ζῴου πρόσωπον ἑπταχῆ κατατέτρηται, 
δυσὶν ὀφθαλμοῖς καὶ ὠσὶ δυσίν, ἴσοις μυκτῆρσιν, ἑβδόμῳ στόματι.</s></p></div>
<div n="Book1Ch13" subtype="chapter" type="textpart">
<p id="Section13"><s id="Section13s1">αἵ τε ἀποκρίσεις ἑπτά· δάκρυα, μύξαι, σίελος, σπέρμα, διττοὶ
περιττωμάτων ὀχετοί, καὶ δι’ ὅλου τοῦ σώματος ἱδρώς. ἔν γε μὴν
ταῖς νόσοις κριτικωτάτη ἑβδομάς.</s><s id="Section13s2">καὶ γυναιξὶ δὲ αἱ καταμήνιοι καθάρσεις</s></p></div>
<div n="Book1Ch14" subtype="chapter" type="textpart">
<p id="Section14"><s id="Section14s1">ἄχρι ἑβδομάδος παρατείνουσιν.</s><s id="Section14s2">διελήλυθε δὲ ἡ   δύναμις αὐτῆς
καὶ ἐπὶ τὰς ὠφελιμωτάτας τῶν τεχνῶν· ἐν γοῦν γραμματικῇ τὰ 
ἄριστα τῶν στοιχείων καὶ πλείστην δύναμιν ἔχοντα ἑπτά ἐστιν ἀριθμῷ,
τὰ φωνήεντα· κατά τε μουσικὴν ἡ ἑπτάχορδος λύρα πάντων σχεδὸν
ὀργάνων ἀρίστη, διότι τὸ ἐναρμόνιον,</s><s id="Section14s3">ὃ δὴ τῶν μελῳδουμένων γενῶν
ἐστι τὸ σεμνότατον, κατ’ αὐτὴν μάλιστά πως θεωρεῖται· τάς τε τῶν 
φθόγγων τάσεις ἑπτὰ εἶναι συμβέβηκεν, ὀξύν, βαρύν, περισπώμενον, δασύν,
 ψιλόν, μακρόν, βραχύν.</s></p></div>
<div n="Book1Ch15" subtype="chapter" type="textpart">
<p id="Section15"><s id="Section15s1">ἔτι πρῶτός ἐστιν ἀπὸ τελείου τοῦ ἓξ καὶ
μονάδι κατά τινα λόγον ὁ αὐτός. οἵ τε ἐντὸς δεκάδος ἀριθμοὶ ἢ γεννῶνται
ἢ γεννῶσι τοὺς ἐντὸς δεκάδος καὶ αὐτήν,</s><s id="Section15s2">ἡ δὲ ἑβδομὰς οὔτε
γεννᾷ τινα τῶν ἐντὸς δεκάδος ἀριθμῶν οὔτε γεννᾶται ὑπό τινος. παρὸ 
μυθεύοντες οἱ Πυθαγόρειοι τῇ ἀειπαρθένῳ καὶ ἀμήτορι αὐτὴν ἀπεικάζουσιν,
ὅτι οὔτε ἀπεκυήθη οὔτε ἀποτέξεται.</s></p>
</div>
<div n="Book1Ch16" subtype="chapter" type="textpart">
<p id="Section16"><s id="Section16s1">„Κατέπαυσεν οὖν τῇ ἡμέρᾳ τῇ ἑβδόμῃ ἀπὸ πάντων τῶν
ἔργων αὐτοῦ ὧν ἐποίησε" (Gen. 2, 2). τοῦτο δ’ ἐστὶ τοιοῦτο· τὰ θνητὰ
γένη παύεται πλάττων ὁ θεός, ὅταν ἄρχηται ποιεῖν τὰ θεῖα καὶ ἑβδομάδος 
φύσει οἰκεῖα.</s><s id="Section16s2">ἡ δὲ πρὸς τὸ ἦθος ἀπόδοσίς ἐστι τοιαύτη· ὅταν</s><s id="Section16s3">ἐπιγένηται τῇ ψυχῇ ὁ κατὰ ἑβδομάδα ἅγιος λόγος, ἐπέχεται ἡ ἑξὰς
καὶ ὅσα θνητὰ τουτὶ ποιεῖν δοκεῖ.</s></p>
</div>
<div n="Book1Ch17" subtype="chapter" type="textpart">
<p id="Section17"><s id="Section17s1">„Καὶ εὐλόγησεν ὁ θεὸς τὴν ἡμέραν τὴν ἑβδόμην καὶ ἡγίασεν αὐτήν“</s><s id="Section17s2">(Gen. 2, 3). τοὺς κατὰ τὸ ἕβδομον καὶ θεῖον ὡς ἀληθῶς
 φῶς κινηθέντας τρόπους</s><s id="Section17s3">εὐλογεῖ τε ὁ θεὸς καὶ εὐθὺς ἁγίους ἀποφαίνει·</s><s id="Section17s4">συγγενέστατοι γὰρ ἀλλήλοις ὁ εὐλόγιστός τε καὶ ὁ ἅγιος.</s><s id="Section17s5">διὰ
τοῦτο ἐπὶ τοῦ τὴν μεγάλην εὐχὴν εὐξαμένου φησὶν ὅτι, ἐὰν τροπὴ κατασκήψασα
αἰφνίδιον μιάνῃ τὸν νοῦν, οὐκέτ’ ἔσται ἅγιος (cf. Num. 6,9)·
ἀλλ’ "αἱ ἡμέραι αἱ πρότεραι ἄλογοι“ (ib. 6, 12)· κατὰ τὸ εἰκός·</s><s id="Section17s6">ἀλόγιστος γὰρ ὁ μὴ ἅγιος τρόπος,</s><s id="Section17s7">ὥστε ὁ εὐλόγιστος ἅγιος.</s></p></div>
<div n="Book1Ch18" subtype="chapter" type="textpart">
<p id="Section18"><s id="Section18s1">ὀρθῶς οὖν ἔφη ὅτι τὴν ἑβδόμην εὐλόγησέ τε καὶ ἡγίασεν, „ὅτι ἐν αὐτῇ
κατέπαυσεν ἀπὸ πάντων τῶν ἔργων αὐτοῦ ὧν ἤρξατο ποιεῖν ὁ θεός"
(Gen. 2, 3). αἰτία δ’ ἡ δι’ ἣν εὐλόγιστός τε καὶ ἅγιος γέγονεν ὁ κατὰ
τὸ ἕβδομον καὶ τέλειον φῶς ἄγων ἑαυτόν,</s><s id="Section18s2">ἐπεὶ ἐν ταύτῃ τῇ φύσει παύεται
 ἡ τῶν θνητῶν σύστασις.</s><s id="Section18s3">καὶ γὰρ οὕτως ἔχει· ὅταν ἀνατείλῃ φέγγος
τῆς ἀρετῆς τὸ λαμπρότατον καὶ θεῖον ὄντως, ἐπέχεται τῆς ἐναντίας φύσεως
 ἡ γένεσις.</s><s id="Section18s4">ἐδηλώσαμεν δὲ ὅτι παύων ὁ   θεὸς οὐ παύεται ποιῶν,
ἀλλ’ ἑτέρων γενέσεως ἄρχεται, ἅτε οὐ τεχνίτης μόνον ἀλλὰ καὶ πατὴρ
ὢν τῶν γινομένων.</s></p>
</div>
<div n="Book1Ch19" subtype="chapter" type="textpart">
<p id="Section19"><s id="Section19s1">„Αὕτη ἡ βίβλος γενέσεως οὐρανοῦ καὶ γῆς, ὅτε ἐγένετο“ (Gen. 2,4). οὗτος ὁ κατὰ ἑβδομάδα κινούμενος τέλειος λόγος ἀρχὴ γενέσεως
τοῦ τε κατὰ τὰς ἰδέας νοῦ τεταγμένου καὶ τῆς κατὰ τὰς ἰδέας</s><s id="Section19s2">τεταγμένης νοητῆς, εἰ οἷόν τε τοῦτο εἰπεῖν, αἰσθήσεως.</s><s id="Section19s3">βιβλίον δὲ εἴρηκε
τὸν τοῦ θεοῦ λόγον, ᾧ συμβέβηκεν ἐγγράφεσθαι καὶ ἐγχαράττεσθαι τὰς
 τῶν ἄλλων συστάσεις.</s></p></div>
<div n="Book1Ch20" subtype="chapter" type="textpart">
<p id="Section20"><s id="Section20s1">ἵνα δὲ μὴ καθ’ ὡρισμένας χρόνων περιόδους
ὑπολάβῃς τὸ θεῖόν τι ποιεῖν, ἀλλ’ εἰδῇς ἄδηλα καὶ ἀτέκμαρτα
καὶ ἀκατάληπτα τῷ θνητῷ γένει τὰ δημιουργούμενα, ἐπιφέρει τὸ 
„ὅτε ἐγένετο“, τὸ πότε κατὰ περιγραφὴν οὐ διορίζων·</s><s id="Section20s2">ἀπεριγράφως γὰρ
γίνεται τὰ γινόμενα ὑπὸ τοῦ αἰτίου. ἀνῄρηται τοίνυν τὸ ἐν ἓξ ἡμέραις
γεγενῆσθαι τὸ πᾶν.</s></p>
</div>
<div n="Book1Ch21" subtype="chapter" type="textpart">
<p id="Section21"><s id="Section21s1">„Ἧι ἡμέρᾳ ἐποίησεν ὁ θεὸς τὸν οὐρανὸν καὶ τὴν γῆν καὶ
πᾶν χλωρὸν ἀγροῦ πρὸ τοῦ γενέσθαι ἐπὶ τῆς γῆς καὶ πάντα χόρτον 
ἀγροῦ πρὸ τοῦ ἀνατεῖλαι·</s><s id="Section21s2">οὐ γὰρ ἔβρεξεν ὁ θεὸς ἐπὶ τὴν γῆν, καὶ ἄνθρωπος
οὐκ ἦν ἐργάζεσθαι τὴν γῆν“</s><s id="Section21s3">(Gen. 2, 4. 5). τὴν ἡμέραν ταύτην
ἐπάνω βίβλον εἴρηκεν, εἴ γε ἐν ἀμφοτέροις οὐρανοῦ καὶ γῆς ὑπογράφει
γένεσιν·</s><s id="Section21s4">τῷ γὰρ περιφανεστάτῳ καὶ τηλαυγεστάτῳ ἑαυτοῦ λόγῳ ὁ θεὸς
ἀμφότερα ποιεῖ, τήν τε ἰδέαν τοῦ νοῦ, ὃν συμβολικῶς οὐρανὸν κέκληκε, 
 καὶ τὴν ἰδέαν τῆς αἰσθήσεως, ἣν διὰ σημείου γῆν ὠνόμασεν.</s></p></div>
<div n="Book1Ch22" subtype="chapter" type="textpart">
<p id="Section22"><s id="Section22s1">ἀγροῖς δὲ
ἀπεικάζει δυσὶ τήν τε ἰδέαν τοῦ νοῦ καὶ τὴν ἰδέαν τῆς αἰσθήσεως·</s><s id="Section22s2">φέρει
γὰρ ὁ μὲν νοῦς καρπὸν τὰ ἐν τῷ νοεῖν, ἡ δὲ αἴσθησις τὰ ἐν τῷ αἰσθάνεσθαι.</s><s id="Section22s3">ὃ δὲ λέγει,</s><s id="Section22s4">τοιοῦτόν ἐστιν· ὥσπερ τοῦ ἐπὶ μέρους καὶ ἀτόμου νοῦ
προϋπάρχει τις ἰδέα ὡς ἂν ἀρχέτυπος καὶ παράδειγμα τούτου καὶ πάλιν 
τῆς κατὰ μέρος αἰσθήσεως &lt;ἰδέα τις αἰσθήσεωσ&gt; σφραγῖδος λόγον ἔχουσα
εἴδη τυπούσης,</s><s id="Section22s5">οὕτως πρὶν μὲν γενέσθαι τὰ ἐπὶ μέρους νοητά, ἦν τὸ αὐτὸ
τοῦτο γενικὸν νοητόν, οὗ κατὰ μετοχὴν καὶ τὰ ἄλλα ὠνόμασται,</s><s id="Section22s6">πρὶν
δὲ γενέσθαι τὰ κατὰ μέρος αἰσθητά, ἦν τὸ αὐτὸ τοῦτο γενικὸν αἰσθητόν,
 οὗ κατὰ μετουσίαν καὶ τὰ ἄλλα αἰσθητὰ γέγονε.</s></p></div>
<div n="Book1Ch23" subtype="chapter" type="textpart">
<p id="Section23"><s id="Section23s1">χλωρὸν μὲν οὖν 
ἀγροῦ τὸ νοητὸν εἴρηκε   τοῦ νοῦ·</s><s id="Section23s2">ὡς γὰρ ἐν ἀγρῷ τὰ χλωρὰ βλαστάνει
καὶ ἀνθεῖ, οὕτως βλάστημα τοῦ νοῦ τὸ νοητόν ἐστι.</s><s id="Section23s3">πρὶν οὖν τὸ κατὰ</s><s id="Section23s4">μέρος νοητὸν γενέσθαι, τὸ αὐτὸ τοῦτο νοητὸν ἀποτελεῖ γενικὸν ὄν,</s><s id="Section23s5">ὃ δὴ
καὶ „πᾶν“ κέκληκεν ὑγιῶς·</s><s id="Section23s6">τὸ μὲν γὰρ κατὰ μέρος νοητὸν ἀτελὲς ὂν
οὐ πᾶν,</s><s id="Section23s7">τὸ δὲ γενικὸν ἅπαν, ἅτε πλῆρες ὄν.</s></p></div>
<div n="Book1Ch24" subtype="chapter" type="textpart">
<p id="Section24"><s id="Section24s1">„καὶ πάντα“ φησί „χόρτον ἀγροῦ πρὸ τοῦ ἀνατεῖλαι,“ τουτέστι· πρὸ τοῦ ἀνατεῖλαι τὰ
 κατὰ μέρος αἰσθητὰ ἦν τὸ γενικὸν αἰσθητὸν προμηθείᾳ τοῦ πεποιηκότος,</s><s id="Section24s2">ὃ δὴ πάλιν „πᾶν“ εἴρηκεν.</s><s id="Section24s3">εἰκότως μέντοι χόρτῳ τὸ αἰσθητὸν ἀπείκασεν·</s><s id="Section24s4">ὡς γὰρ ὁ χόρτος ἀλόγου τροφή, οὕτως τὸ αἰσθητὸν τῷ ἀλόγῳ
μέρει ψυχῆς προσκεκλήρωται·</s><s id="Section24s5">ἐπεὶ διὰ τί προειπὼν „χλωρὸν ἀγροῦ“
ἐπιφέρει „καὶ πάντα χόρτον“, ὡς οὐ γινομένου χόρτου χλωροῦ τὸ παράπαν;</s><s id="Section24s6">ἀλλὰ τὸ μὲν ἀγροῦ χλωρὸν τὸ νοητόν ἐστιν, ἐκβλάστημα νοῦ,</s><s id="Section24s7">ὁ δὲ
χόρτος τὸ αἰσθητόν, τοῦ ἀλόγου τῆς ψυχῆς καὶ αὐτὸ βλάστημα.</s></p></div>
<div n="Book1Ch25" subtype="chapter" type="textpart">
<p id="Section25"><s id="Section25s1">„οὐ γὰρ ἔβρεξεν ὁ θεὸς“ φησίν „ἐπὶ τὴν γῆν, καὶ ἄνθρωπος οὐκ ἦν ἐργάζεσθαι
τὴν γῆν.“ φυσικώτατα·</s><s id="Section25s2">ἐὰν γὰρ μὴ ἐπομβρήσῃ ταῖς αἰσθήσεσι
τὰς ἀντιλήψεις τῶν ὑποκειμένων ὁ θεός, οὐδ’ ὁ νοῦς ἐργάσεται καὶ
 πραγματεύσεταί τι περὶ αἴσθησιν·</s><s id="Section25s3">ἄπρακτος γὰρ αὐτὸς ἐξ ἑαυτοῦ μὴ
ὥσπερ ὕοντος καὶ ἐπιψεκάζοντος ὁράσει μὲν χρώματα, φωνὰς δὲ ἀκοῇ,</s><s id="Section25s4">γεύσει δὲ χυλοὺς καὶ ταῖς ἄλλαις τὰ οἰκεῖα τοῦ αἰτίου.</s></p></div>
<div n="Book1Ch26" subtype="chapter" type="textpart">
<p id="Section26"><s id="Section26s1">ὅταν δὲ ἄρδειν ὁ θεὸς ἄρξηται τὴν αἴσθησιν αἰσθητοῖς, τηνικαῦτα καὶ ὁ νοῦς ἐργάτης
οἷα πίονος γῆς ἀνευρίσκεται.</s><s id="Section26s2">ἡ δ’ ἰδέα τῆς αἰσθήσεως οὐ δεῖται τροφῆς·</s><s id="Section26s3">τροφὴ δὲ αἰσθήσεως, ἣν κατὰ σύμβολον βροχὴν εἴρηκεν, τὰ ἐπὶ
μέρους αἰσθητά,</s><s id="Section26s4">ἃ δὴ σώματά ἐστιν·</s><s id="Section26s5">ἰδέα δὲ σωμάτων ἀλλότριον.</s><s id="Section26s6">πρὶν
οὖν γενέσθαι τὰ κατὰ μέρος συγκρίματα, οὐκ ἔβρεξεν ὁ θεὸς ἐπὶ τὴν
ἰδέαν τῆς αἰσθήσεως, ἣν εἴρηκε γῆν,</s><s id="Section26s7">τοῦτο δέ ἐστι, τροφὴν οὐ παρέσχεν
αὐτῇ·</s><s id="Section26s8">οὐδὲ γὰρ ἐδεῖτο αἰσθητοῦ τὸ παράπαν οὐδενός.</s></p></div>
<div n="Book1Ch27" subtype="chapter" type="textpart">
<p id="Section27"><s id="Section27s1">τὸ δὲ "καὶ ἄνθρωπος</s><s id="Section27s2">οὐκ ἦν ἐργάζεσθαι τὴν γῆν“</s><s id="Section27s3">τοιοῦτόν ἐστιν· ἡ ἰδέα τοῦ νοῦ
τὴν ἰδέαν τῆς αἰσθήσεως οὐκ εἰργάζετο·</s><s id="Section27s4">ὁ μὲν γὰρ ἐμὸς καὶ σὸς νοῦς
ἐργάζεται τὴν αἴσθησιν διὰ τῶν αἰσθητῶν,</s><s id="Section27s5">ἡ δὲ τοῦ νοῦ ἰδέα, ἅτε δὴ
μηδενὸς ὄντος ἐπὶ μέρους οἰκείου σώματος, οὐκ ἐργάζεται τὴν ἰδέαν τῆς
αἰσθήσεως·</s><s id="Section27s6">εἰ γὰρ εἰργάζετο, διὰ τῶν αἰσθητῶν ἂν εἰργάζετο,</s><s id="Section27s7">αἰσθητὸν 
δὲ ἐν ἰδέαις οὐδέν.</s></p>
</div>
<div n="Book1Ch28" subtype="chapter" type="textpart">
<p id="Section28"><s id="Section28s1">„Πηγὴ δὲ ἀνέβαινεν ἐκ τῆς γῆς καὶ ἐπότιζε πᾶν τὸ πρόσωπον τῆς γῆς“</s><s id="Section28s2">(Gen. 2, 6). τὸν μὲν νοῦν εἴρηκε   γῆς πηγήν,</s><s id="Section28s3">τὰς δὲ
αἰσθήσεις πρόσωπον, ὅτι χωρίον αὐταῖς ἐξ ἅπαντος τοῦ σώματος πρὸς
τὰς ἰδίας ἐνεργείας ἐπιτηδειότατον</s><s id="Section28s4">ἡ πάντα προμηθουμένη</s><s id="Section28s5">φύσις ἀπένειμε 
τοῦτο·</s><s id="Section28s6">πηγῆς δὲ τρόπον ἄρδει τὰς αἰσθήσεις ὁ νοῦς, ἐπιπέμπων
τὰ πρόσφορα ἑκάστῃ ῥεύματα.</s><s id="Section28s7">ἴδε οὖν, πῶς ἁλύσεως τρόπον αἱ τοῦ
ζῴου δυνάμεις ἀλλήλων ἔχονται·</s><s id="Section28s8">νοῦ γὰρ καὶ αἰσθήσεως</s><s id="Section28s9">ἔτι δὲ αἰσθητοῦ
τριῶν ὄντων μέσον μέν ἐστιν αἴσθησις,</s><s id="Section28s10">ἄκρον δὲ ἑκάτερον ὅ τε νοῦς
 καὶ τὸ αἰσθητόν.</s></p></div>
<div n="Book1Ch29" subtype="chapter" type="textpart">
<p id="Section29"><s id="Section29s1">ἀλλ’ οὔθ’ ὁ νοῦς δυνατὸς ἐργάσασθαι τουτέστιν ἐνεργῆσαι 
κατὰ αἴσθησιν, ἐὰν μὴ βρέξῃ καὶ ὕσῃ τὸ αἰσθητὸν ὁ θεός, οὔτε ὑσθέντος
αἰσθητοῦ ὄφελός ἐστιν,</s><s id="Section29s2">ἐὰν μὴ πηγῆς τρόπον ὁ νοῦς τείνας ἑαυτὸν ἄχρι
τῆς αἰσθήσεως κινήσῃ τε αὐτὴν ἠρεμοῦσαν καὶ ἀγάγῃ πρὸς ἀντίληψιν
τοῦ ὑποκειμένου·</s><s id="Section29s3">ὥστε ἀντίδοσιν ὁ νοῦς καὶ τὸ αἰσθητὸν ἀεὶ μελετῶσι,
τὸ μὲν προϋποκείμενον αἰσθήσει ὡς ἂν ὕλη,</s><s id="Section29s4">ὁ δὲ κινῶν τὴν αἴσθησιν 
 πρὸς τὸ ἐκτὸς ὡς ἂν τεχνίτης, ἵνα γένηται ὁρμή.</s></p></div>
<div n="Book1Ch30" subtype="chapter" type="textpart">
<p id="Section30"><s id="Section30s1">τὸ γὰρ ζῷον τοῦ μὴ
ζῴου δυσὶ προὔχει, φαντασίᾳ καὶ ὁρμῇ·</s><s id="Section30s2">ἡ μὲν οὖν φαντασία συνίσταται
κατὰ τὴν τοῦ ἐκτὸς πρόσοδον τυποῦντος νοῦν δι’ αἰσθήσεως,</s><s id="Section30s3">ἡ
δὲ ὁρμή, τὸ ἀδελφὸν τῆς φαντασίας, κατὰ τὴν τοῦ νοῦ τονικὴν δύναμιν,
ἣν τείνας δι’ αἰσθήσεως ἅπτεται τοῦ ὑποκειμένου καὶ πρὸς αὐτὸ χωρεῖ 
γλιχόμενος ἐφικέσθαι καὶ συλλαβεῖν αὐτό.</s></p>
</div>
<div n="Book1Ch31" subtype="chapter" type="textpart">
<p id="Section31"><s id="Section31s1">„Καὶ ἔπλασεν ὁ θεὸς τὸν ἄνθρωπον χοῦν λαβὼν ἀπὸ τῆς
γῆς, καὶ ἐνεφύσησεν εἰς τὸ πρόσωπον αὐτοῦ πνοὴν ζωῆς, καὶ ἐγένετο</s><s id="Section31s2">ὁ ἄνθρωπος εἰς ψυχὴν ζῶσαν“ (Gen. 2,7). διττὰ ἀνθρώπων γένη·</s><s id="Section31s3">ὁ
μὲν γάρ ἐστιν οὐράνιος ἄνθρωπος, ὁ δὲ γήϊνος.</s><s id="Section31s4">ὁ μὲν οὖν οὐράνιος
ἅτε κατ’ εἰκόνα θεοῦ γεγονὼς φθαρτῆς καὶ συνόλως γεώδους οὐσίας
ἀμέτοχος,</s><s id="Section31s5">ὁ δὲ γήϊνος ἐκ σποράδος ὕλης, ἣν χοῦν κέκληκεν, ἐπάγη·</s><s id="Section31s6">διὸ
 τὸν μὲν οὐράνιόν φησιν οὐ πεπλάσθαι, κατ’ εἰκόνα δὲ τετυπῶσθαι θεοῦ,</s><s id="Section31s7">τὸν δὲ γήϊνον πλάσμα, ἀλλ’ οὐ γέννημα, εἶναι τοῦ τεχνίτου.</s></p></div>
<div n="Book1Ch32" subtype="chapter" type="textpart">
<p id="Section32"><s id="Section32s1">ἄνθρωπον  δὲ τὸν ἐκ γῆς λογιστέον εἶναι νοῦν εἰσκρινόμενον σώματι, οὔπω   δ’ εἰσκεκριμένον.</s><s id="Section32s2">ὁ δὲ νοῦς οὗτος γεώδης ἐστὶ τῷ ὄντι καὶ φθαρτός, εἰ μὴ
ὁ θεὸς ἐμπνεύσειεν αὐτῷ δύναμιν ἀληθινῆς ζωῆς·</s><s id="Section32s3">τότε γὰρ γίνεται,
 οὐκέτι πλάττεται, εἰς ψυχήν, οὐκ ἀργὸν καὶ ἀδιατύπωτον, ἀλλ’ εἰς νοερὰν
καὶ ζῶσαν ὄντως·</s><s id="Section32s4">„εἰς ψυχὴν“ γάρ φησι „ζῶσαν ἐγένετο ὁ ἄνθρωπος“.</s></p></div>
<div n="Book1Ch33" subtype="chapter" type="textpart">
<p id="Section33"><s id="Section33s1">ζητήσαι δ’ ἄν τις, διὰ τί ἠξίωσεν ὁ θεὸς ὅλως τὸν γηγενῆ καὶ φιλοσώματον νοῦν πνεύματος θείου, ἀλλ’ οὐχὶ τὸν κατὰ τὴν
ἰδέαν γεγονότα καὶ τὴν εἰκόνα ἑαυτοῦ· δεύτερον</s><s id="Section33s2">δέ, τί ἐστι τὸ „ἐνεφύσησε“·
 τρίτον,</s><s id="Section33s3">διὰ τί εἰς τὸ πρόσωπον ἐμπνεῖται· τέταρτον,</s><s id="Section33s4">διὰ τί πνεύματος
ὄνομα εἰδώς,</s><s id="Section33s5">ὅταν λέγῃ „καὶ πνεῦμα θεοῦ ἐπεφέρετο ἐπάνω τοῦ
ὕδατος“ (Gen. 1,2), πνοῆς νῦν ἀλλ’ οὐχὶ πνεύματος μέμνηται.</s></p></div>
<div n="Book1Ch34" subtype="chapter" type="textpart">
<p id="Section34"><s id="Section34s1">πρὸς μὲν οὖν τὸ πρῶτον λεκτέον ἓν μέν, ὅτι φιλόδωρος ὢν ὁ θεὸς χαρίζεται
τὰ ἀγαθὰ πᾶσι καὶ τοῖς μὴ τελείοις, προκαλούμενος αὐτοὺς εἰς μετουσίαν
 καὶ ζῆλον ἀρετῆς ἅμα καὶ τὸν περιττὸν πλοῦτον ἐπιδεικνύμενος
αὑτοῦ, ὅτι ἐξαρκεῖ καὶ τοῖς μὴ λίαν ὠφεληθησομένοις.</s><s id="Section34s2">τοῦτο δὲ καὶ
ἐπὶ τῶν ἄλλων ἐμφαντικώτατα παρίστησιν.</s><s id="Section34s3">ὅταν γὰρ ὕῃ μὲν κατὰ
θαλάττης, πηγὰς δὲ ἐν τοῖς ἐρημοτάτοις ἀνομβρῇ, τὴν δὲ λεπτόγεων καὶ
τραχεῖαν καὶ ἄγονον γῆν ἄρδῃ ποταμοὺς ἀναχέων ταῖς πλημμύραις, τί
 ἕτερον παρίστησιν ἢ τὴν ὑπερβολὴν τοῦ τε πλούτου καὶ τῆς ἀγαθότητος
ἑαυτοῦ; ἥδ’ ἐστὶν αἰτία δι’ ἣν ἄγονον οὐδεμίαν ψυχὴν ἐδημιούργησεν</s><s id="Section34s4">ἀγαθοῦ, κἂν ἡ χρῆσις ἀδύνατος ἐνίοις ᾖ αὐτοῦ.</s></p></div>
<div n="Book1Ch35" subtype="chapter" type="textpart">
<p id="Section35"><s id="Section35s1">ἕτερον δὲ λεκτέον
ἐκεῖνο· βούλεται τὰ θέσει δίκαια εἰσαγαγεῖν.</s><s id="Section35s2">ὁ μὲν οὖν μὴ ἐμπνευσθεὶς
τὴν ἀληθινὴν ζωήν, ἀλλ’ ἄπειρος ὢν ἀρετῆς, κολαζόμενος ἐφ’ οἷς ἡμάρτανεν
εἶπεν ἂν ὡς ἀδίκως κολάζεται,</s><s id="Section35s3">ἀπειρίᾳ γὰρ τοῦ ἀγαθοῦ σφάλλεσθαι
περὶ αὐτό,</s><s id="Section35s4">αἴτιον δὲ εἶναι τὸν μηδεμίαν ἐμπνεύσαντα ἔννοιαν αὐτοῦ·</s><s id="Section35s5">τάχα δὲ μηδὲ ἁμαρτάνειν φήσει τὸ παράπαν, εἴ γε τὰ ἀκούσια καὶ
 κατὰ ἄγνοιαν οὐδὲ ἀδικημάτων ἔχειν λόγον φασί τινες.</s></p></div>
<div n="Book1Ch36" subtype="chapter" type="textpart">
<p id="Section36"><s id="Section36s1">τό γε μὴν
„ἐνεφύσησεν“ ἴσον ἐστὶ τῷ ἐνέπνευσεν ἢ ἐψύχωσε τὰ ἄψυχα·</s><s id="Section36s2">μὴ γὰρ
τοσαύτης ἀτοπίας ἀναπλησθείημεν, ὥστε νομίσαι θεὸν στόματος ἢ μυκτήρων
ὀργάνοις χρῆσθαι πρὸς τὸ ἐμφυσῆσαι·</s><s id="Section36s3">ἄποιος γὰρ ὁ θεός, οὐ 
 μόνον οὐκ ἀνθρωπόμορφος.</s><s id="Section36s4">ἐμφαίνει δέ τι καὶ φυσικώτερον ἡ προφορά.</s></p></div>
<div n="Book1Ch37" subtype="chapter" type="textpart">
<p id="Section37"><s id="Section37s1">τρία γὰρ εἶναι δεῖ, τὸ ἐμπνέον, τὸ δεχόμενον, τὸ ἐμπνεόμενον·</s><s id="Section37s2">τὸ μὲν
οὖν ἐμπνέον ἐστὶν ὁ θεός, τὸ δὲ δεχόμενον ὁ νοῦς, τὸ δὲ ἐμπνεόμενον
τὸ πνεῦμα.</s><s id="Section37s3">τί   οὖν ἐκ τούτων συνάγεται; ἕνωσις γίνεται τῶν τριῶν,
τείναντος τοῦ θεοῦ τὴν ἀφ’ ἑαυτοῦ δύναμιν διὰ τοῦ μέσου πνεύματος 
ἄχρι τοῦ ὑποκειμένου — τίνος ἕνεκα ἢ ὅπως ἔννοιαν αὐτοῦ λάβωμεν</s><s id="Section37s4">;</s></p></div>
<div n="Book1Ch38" subtype="chapter" type="textpart">
<p id="Section38"><s id="Section38s1">ἐπεὶ πῶς ἂν ἐνόησεν ἡ ψυχὴ θεόν, εἰ μὴ ἐνέπνευσε καὶ ἥψατο αὐτῆς
κατὰ δύναμιν;</s><s id="Section38s2">οὐ γὰρ ἂν ἀπετόλμησε τοσοῦτον ἀναδραμεῖν ὁ ἀνθρώπινος
νοῦς, ὡς ἀντιλαβέσθαι θεοῦ φύσεως, εἰ μὴ αὐτὸς ὁ θεὸς ἀνέσπασεν
αὐτὸν πρὸς ἑαυτόν, ὡς ἐνῆν ἀνθρώπινον νοῦν ἀνασπασθῇναι, καὶ ἐτύπωσε 
 κατὰ τὰς ἐφικτὰς νοηθῆναι δυνάμεις.</s></p></div>
<div n="Book1Ch39" subtype="chapter" type="textpart">
<p id="Section39"><s id="Section39s1">εἰς δὲ τὸ πρόσωπον ἐμπνεῖ
καὶ φυσικῶς καὶ ἠθικῶς· φυσικῶς μέν, ὅτι ἐν προσώπῳ τὰς αἰσθήσεις
ἐδημιούργει·</s><s id="Section39s2">τοῦτο γὰρ μάλιστα τοῦ σώματος τὸ μέρος ἐψύχωται [καὶ
ἐμπέπνευσται]·</s><s id="Section39s3">ἠθικῶς δὲ οὕτως· ὥσπερ σώματος ἡγεμονικόν ἐστι τὸ
πρόσωπον,</s><s id="Section39s4">οὕτως ψυχῆς ἡγεμονικόν ἐστιν ὁ νοῦς· τούτῳ μόνῳ ἐμπνεῖ 
ὁ θεός,</s><s id="Section39s5">τοῖς δ’ ἄλλοις μέρεσιν οὐκ ἀξιοῖ, ταῖς τε αἰσθήσεσι καὶ τῷ λόγῳ
 καὶ τῷ γονίμῳ·</s><s id="Section39s6">δεύτερα γάρ ἐστι τῇ δυνάμει.</s></p></div>
<div n="Book1Ch40" subtype="chapter" type="textpart">
<p id="Section40"><s id="Section40s1">ὑπὸ τίνος οὖν καὶ ταῦτα</s><s id="Section40s2">ἐνεπνεύσθη; ὑπὸ τοῦ νοῦ δηλονότι·</s><s id="Section40s3">οὗ γὰρ μετέσχεν ὁ νοῦς παρὰ θεοῦ,
τούτου μεταδίδωσι τῷ ἀλόγῳ μέρει τῆς ψυχῆς,</s><s id="Section40s4">ὥστε τὸν μὲν νοῦν
ἐψυχῶσθαι ὑπὸ θεοῦ, τὸ δὲ ἄλογον ὑπὸ τοῦ νοῦ·</s><s id="Section40s5">ὡσανεὶ γὰρ θεός ἐστι
τοῦ ἀλόγου ὁ νοῦς, παρὸ καὶ Μωυσῆν οὐκ ὤκνησεν εἰπεῖν „θεὸν τοῦ
 Φαραώ“</s><s id="Section40s6">(Exod. 7, 1).</s></p></div>
<div n="Book1Ch41" subtype="chapter" type="textpart">
<p id="Section41"><s id="Section41s1">τῶν γὰρ γινομένων τὰ μὲν καὶ ὑπὸ θεοῦ γίνεται καὶ δι’ αὐτοῦ, τὰ δὲ ὑπὸ θεοῦ μέν, οὐ δι’ αὐτοῦ δέ·</s><s id="Section41s2">τὰ μὲν
οὖν ἄριστα καὶ ὑπὸ θεοῦ γέγονε καὶ δι’ αὐτοῦ· προελθὼν γοῦν ἐρεῖ
ὅτι „ἐφύτευσεν ὁ θεὸς παράδεισον“ (Gen. 2, 8)· τούτων καὶ ὁ νοῦς
ἐστι·</s><s id="Section41s3">τὸ δὲ ἄλογον ὑπὸ θεοῦ μὲν γέγονεν, οὐ διὰ θεοῦ δέ, ἀλλὰ διὰ τοῦ
 λογικοῦ τοῦ ἄρχοντός τε καὶ βασιλεύοντος ἐν ψυχῇ. "πνοὴν" δέ, ἀλλ’
οὐ πνεῦμα, εἴρηκεν, ὡς διαφορᾶς οὔσης·</s><s id="Section41s4">τὸ μὲν γὰρ πνεῦμα νενόηται
κατὰ τὴν ἰσχὺν καὶ εὐτονίαν καὶ δύναμιν,</s><s id="Section41s5">ἡ δὲ πνοὴ ὡς ἂν αὖρά τίς
ἐστι καὶ ἀναθυμίασις ἠρεμαία καὶ πραεῖα.</s></p></div>
<div n="Book1Ch42" subtype="chapter" type="textpart">
<p id="Section42"><s id="Section42s1">ὁ μὲν οὖν κατὰ τὴν εἰκόνα  γεγονὼς καὶ τὴν ἰδέαν νοῦς πνεύματος ἂν λέγοιτο κεκοινωνηκέναι</s><s id="Section42s2">—
 ῥώμην γὰρ ἔχει ὁ λογισμὸς αὐτοῦ —,</s><s id="Section42s3">ὁ δὲ ἐκ τῆς ὕλης τῆς κούφης
καὶ ἐλαφροτέρας αὔρας ὡς ἂν ἀποφορᾶς τινος, ὁποῖαι γίνονται ἀπὸ τῶν
ἀρωμάτων·</s><s id="Section42s4">φυλαττομένων γὰρ οὐδὲν ἧττον καὶ μὴ ἐκθυμιωμένων εὐωδία
τις γίνεται.</s></p>
</div>
<div n="Book1Ch43" subtype="chapter" type="textpart">
<p id="Section43"><s id="Section43s1">„Καὶ ἐφύτευσεν ὁ θεὸς παράδεισον ἐν Ἐδὲμ κατὰ ἀνατολάς·  καὶ ἔθετο ἐκεῖ τὸν ἄνθρωπον ὃν ἔπλασε“ (Gen. 2, 8.). τὴν
 μετάρσιον καὶ οὐράνιον σοφίαν πολλοῖς ὀνόμασι πολυώνυμον οὖσαν   δεδήλωκε·</s><s id="Section43s2">καὶ γὰρ ἀρχὴν καὶ εἰκόνα καὶ ὅρασιν θεοῦ κέκληκε.</s><s id="Section43s3">ταύτης
δ’ ὡς ἂν ἀρχετύπου μίμημα τὴν ἐπίγειον σοφίαν νυνὶ παρίστησι διὰ
τῆς τοῦ παραδείσου φυτουργίας·</s><s id="Section43s4">μὴ γὰρ τοσαύτη κατάσχοι τὸν ἀνθρώπινον
 λογισμὸν ἀσέβεια, ὡς ὑπολαβεῖν ὅτι θεὸς γεωπονεῖ καὶ φυτεύει</s><s id="Section43s5">παραδείσους, ἐπεὶ καὶ τίνος ἕνεκα εὐθὺς διαπορήσομεν·</s><s id="Section43s6">οὐ γὰρ ὅπως
ἀναπαύλας εὐδιαγώγους καὶ ἡδονὰς ἑαυτῷ πορίζῃ — μηδὲ εἰς νοῦν
 ἔλθοι ποτὲ τὸν ἡμέτερον ἡ τοιαύτη  μυθοποιΐα —·</s></p></div>
<div n="Book1Ch44" subtype="chapter" type="textpart">
<p id="Section44"><s id="Section44s1">θεοῦ γὰρ οὐδὲ ὁ σύμπας
κόσμος ἄξιον ἂν εἴη χωρίον καὶ ἐνδιαίτημα, ἐπεὶ αὐτὸς ἑαυτοῦ
τόπος καὶ αὐτὸς ἑαυτοῦ πλήρης καὶ ἱκανὸς αὐτὸς ἑαυτῷ ὁ θεός, τὰ μὲν 
ἄλλα ἐπιδεᾶ καὶ ἔρημα καὶ κενὰ ὄντα πληρῶν καὶ περιέχων,</s><s id="Section44s2">αὐτὸς δὲ
 ὑπ’ οὐδενὸς ἄλλου περιεχόμενος, ἅτε εἷς καὶ τὸ πᾶν αὐτὸς ὤν.</s></p></div>
<div n="Book1Ch45" subtype="chapter" type="textpart">
<p id="Section45"><s id="Section45s1">τὴν
οὖν ἐπίγειον ἀρετὴν σπείρει καὶ φυτεύει τῷ θνητῷ γένει ὁ θεὸς μίμημα
καὶ ἀπεικόνισμα οὖσαν τῆς οὐρανίου·</s><s id="Section45s2">ἐλεήσας γὰρ ἡμῶν τὸ γένος καὶ
κατιδὼν ὅτι ἐξ ἀφθόνων καὶ πλουσίων κακῶν συνέστηκεν, ἐπίκουρον καὶ 
ἀρωγὸν τῶν ψυχῆς νόσων ἀρετὴν ἐπίγειον ἐρρίζου, μίμημα, ὡς ἔφην,
τῆς οὐρανίου καὶ ἀρχετύπου, ἣν πολλοῖς ὀνόμασι καλεῖ.</s><s id="Section45s3">παράδεισος
μὲν δὴ τροπικῶς εἴρηται ἡ ἀρετή,</s><s id="Section45s4">τόπος δὲ οἰκεῖος τῷ παραδείσῳ
Ἐδέμ, τοῦτο δέ ἐστι τρυφή·</s><s id="Section45s5">ἀρετῇ δὲ ἁρμόττον εἰρήνη καὶ εὐπάθεια
 καὶ χαρά, ἐν οἷς τὸ τρυφᾶν ὡς ἀληθῶς ἐστι.</s></p></div>
<div n="Book1Ch46" subtype="chapter" type="textpart">
<p id="Section46"><s id="Section46s1">καὶ μὴν κατὰ ἀνατολάς 
ἐστιν ἡ φυτουργία τοῦ παραδείσου·</s><s id="Section46s2">οὐ γὰρ δύεται καὶ σβέννυται, ἀλλ’
ἀεὶ πέφυκεν ἀνατέλλειν ὁ ὀρθὸς λόγος, καὶ ὥσπερ, οἶμαι, ἀνατείλας
ἥλιος τὸν ζόφον τοῦ ἀέρος φωτὸς ἐνέπλησεν,</s><s id="Section46s3">οὕτως καὶ ἀρετὴ ἀνατείλασα
ἐν ψυχῇ τὴν ἀχλὺν αὐτῆς ἐναυγάζει καὶ τὸν πολὺν σκότον σκεδάννυσι.</s></p></div>
<div n="Book1Ch47" subtype="chapter" type="textpart">
<p id="Section47"><s id="Section47s1">„καὶ ἔθετο“ φησίν „ἐκεῖ τὸν ἄνθρωπον ὃν ἔπλασεν.“</s><s id="Section47s2">ἀγαθὸς 
γὰρ ὢν ὁ θεὸς καὶ ἐπ’ ἀρετὴν ὡς οἰκειότατον ἔργον ἀσκῶν τὸ
γένος ἡμῶν τὸν νοῦν τίθησιν ἐν τῇ ἀρετῇ, ἵνα δηλονότι μηδὲν ἄλλο</s><s id="Section47s3">ἢ ταύτην καθάπερ ἀγαθὸς γεωργὸς τημελῇ καὶ περιέπῃ.</s></p></div>
<div n="Book1Ch48" subtype="chapter" type="textpart">
<p id="Section48"><s id="Section48s1">ζητήσειε δ’ ἄν τις, διὰ τί, τοῦ μιμεῖσθαι θεοῦ τὰ ἔργα ὄντος ὁσίου, ἐμοὶ
μὲν ἀπηγόρευται φυτεύειν ἄλσος παρὰ τῷ θυσιαστηρίῳ,</s><s id="Section48s2">τὸν δὲ παράδεισον
ὁ θεὸς φυτεύει; φησὶ γάρ· „οὐ φυτεύσεις σεαυτῷ ἄλσος, πᾶν ξύλον
 παρὰ τὸ θυσιαστήριον κυρίου τοῦ θεοῦ σου οὐ   ποιήσεις σεαυτῷ“
 (Deuter. 16,21).</s><s id="Section48s3">τί οὖν λεκτέον; ὅτι πρέπει τῷ θεῷ φυτεύειν καὶ οἰκοδομεῖν
 ἐν ψυχῇ τὰς ἀρετάς</s><s id="Section48s4">.</s></p></div>
<div n="Book1Ch49" subtype="chapter" type="textpart">
<p id="Section49"><s id="Section49s1">φίλαυτος δὲ καὶ ἄθεος ὁ νοῦς οἰόμενος ἴσος εἶναι θεῷ καὶ ποιεῖν δοκῶν ἐν τῷ πάσχειν ἐξεταζόμενος·</s><s id="Section49s2">θεοῦ δὲ σπείροντος
καὶ φυτεύοντος ἐν ψυχῇ τὰ καλά, ὁ λέγων νοῦς ὅτι „ἐγὼ φυτεύω“
 ἀσεβεῖ.</s><s id="Section49s3">οὐ φυτεύσεις οὖν, ὅταν ὁ θεὸς φυτουργῇ· ἐὰν δὲ καὶ φυτὰ ἐν
ψυχῇ καταβάλῃ,</s><s id="Section49s4">ὦ διάνοια, καρποτόκα φύτευε πάντα, ἀλλὰ μὴ ἄλσος,</s><s id="Section49s5">ἐν ἄλσει γὰρ καὶ ἀγρίας ὕλης ἐστὶ καὶ ἡμέρου δένδρα·</s><s id="Section49s6">κακίαν δὲ τὴν
ἄγονον ἐν ψυχῇ μετὰ τῆς ἡμέρου καὶ καρποτόκου φυτεύειν ἀρετῆς λέπρας
ἐστὶ τῆς διφυοῦς καὶ μιγάδος οἰκεῖον.</s></p></div>
<div n="Book1Ch50" subtype="chapter" type="textpart">
<p id="Section50"><s id="Section50s1">ἐὰν μέντοι γε τὰ ἄμικτα  καὶ σύγκλυδα εἰς ταὐτὸν ἄγῃς, χώριζε καὶ διάκρινε τῆς καθαρᾶς καὶ
ἀμιάντου φύσεως τῆς ἀναφερούσης τὰ ἄμωμα τῷ θεῷ,</s><s id="Section50s2">αὕτη δέ ἐστι τὸ
θυσιαστήριον·</s><s id="Section50s3">τούτου γὰρ ἀλλότριον τὸ λέγειν ἔργον τι εἶναι ψυχῆς, ἐπὶ
θεὸν πάντων λαμβανόντων τὴν ἀναφοράν, καὶ τὸ τὰ ἄκαρπα τοῖς καρποτόκοις
ἀναμιγνύναι·</s><s id="Section50s4">μῶμος γὰρ τοῦτό γε, τὰ δὲ ἄμωμα τῷ θεῷ προσάγεται.</s></p></div>
<div n="Book1Ch51" subtype="chapter" type="textpart">
<p id="Section51"><s id="Section51s1">ἐὰν οὖν τι τούτων παραβῇς, ὦ ψυχή, σαυτὴν βλάψεις, οὐ θεόν·</s><s id="Section51s2">διὰ τοῦτό φησιν· „οὐ φυτεύσεις σεαυτῷ“·</s><s id="Section51s3">θεῷ γὰρ οὐδεὶς ἐργάζεται,
καὶ μάλιστα τὰ φαῦλα· καὶ ἐπιφέρει πάλιν· „οὐ ποιήσεις σεαυτῷ.“</s><s id="Section51s4">λέγει δὲ καὶ ἐν ἑτέροις· „οὐ ποιήσετε μετ’ ἐμοῦ</s><s id="Section51s5">θεοὺς ἀργυροῦς, καὶ
θεοὺς χρυσοῦς</s><s id="Section51s6">οὐ ποιήσετε ὑμῖν ἑαυτοῖς“ (Exod. 20, 23)·</s><s id="Section51s7">ὁ γὰρ ἢ ποιότητα
 οἰόμενος ἔχειν τὸν θεὸν ἢ μὴ ἕνα εἶναι ἢ μὴ ἀγένητον καὶ ἄφθαρτον
ἢ μὴ ἄτρεπτον ἑαυτὸν ἀδικεῖ, οὐ θεόν·</s><s id="Section51s8">„ἑαυτοῖς“ γάρ φησιν
„οὐ ποιήσετε“·</s><s id="Section51s9">δεῖ γὰρ ἡγεῖσθαι καὶ ἄποιον αὐτὸν καὶ ἕνα καὶ</s><s id="Section51s10">ἄφθαρτον καὶ ἄτρεπτον·</s><s id="Section51s11">ὁ δὲ μὴ οὕτως διανοούμενος ἑαυτοῦ τὴν ψυχὴν ψευδοῦς
 καὶ ἀθέου δόξης ἀναπίμπλησιν.</s></p></div>
<div n="Book1Ch52" subtype="chapter" type="textpart">
<p id="Section52"><s id="Section52s1">οὐχ ὁρᾷς ὅτι, κἂν εἰσαγάγῃ ἡμᾶς
εἰς τὴν ἀρετὴν καὶ εἰσαχθέντες φυτεύσωμεν</s><s id="Section52s2">ἄκαρπον μὲν οὐδὲν „πᾶν
δὲ ξύλον βρώσιμον“, κελεύει "περικαθαρίσαι τὴν ἀκαθαρσίαν αὐτοῦ“
(Lev. 19, 23) ; τοῦτο δ’ ἐστὶ τὸ δοκεῖν φυτεύειν· ἀποτεμεῖν</s><s id="Section52s3">οἴησιν γὰρ</s></p></div>
<div n="Book1Ch53" subtype="chapter" type="textpart">
<p id="Section53"><s id="Section53s1">ἐπαγγέλλεται,</s><s id="Section53s2">οἴησις δὲ ἀκάθαρτον φύσει.</s><s id="Section53s3">ὃν δὲ ἔπλασεν ἄνθρωπον
τιθέναι φησὶν ἐν τῷ παραδείσῳ, νυνὶ μόνον·</s><s id="Section53s4">τίς οὖν ἐστιν, ἐφ’ οὗ
ὕστερόν φησιν ὅτι „ἔλαβε κύριος ὁ θεὸς τὸν ἄνθρωπον ὃν ἐποίησε</s><s id="Section53s5">καὶ
ἔθετο αὐτὸν ἐν τῷ παραδείσῳ, ἐργάζεσθαι αὐτὸν καὶ φυλάσσειν“
(Gen. 2, 15) ; μήποτ’ οὖν ἕτερός ἐστιν ἄνθρωπος οὗτος, ὁ κατὰ τὴν 
εἰκόνα καὶ τὴν ἰδέαν γεγονώς, ὥστε δύο ἀνθρώπους εἰς τὸν παράδεισον
 εἰσάγεσθαι, τὸν μὲν πεπλασμένον, τὸν δὲ κατ’ εἰκόνα.</s></p></div>
<div n="Book1Ch54" subtype="chapter" type="textpart">
<p id="Section54"><s id="Section54s1">ὁ μὲν οὖν κατὰ
τὴν ἰδέαν γεγονὼς οὐ   μόνον ἐν ταῖς φυτουργίαις τῶν ἀρετῶν ἐξετάζεται,
ἀλλὰ καὶ ἐργάτης ἐστὶν αὐτῶν καὶ φύλαξ,</s><s id="Section54s2">τοῦτο δ’ ἐστὶ μνήμων
ὧν ἤκουσε καὶ ἤσκησεν,</s><s id="Section54s3">ὁ δὲ πλαστὸς οὔτε ἐργάζεται τὰς ἀρετὰς οὔτε 
φυλάττει, ἀλλὰ μόνον εἰσάγεται εἰς τὰ δόγματα ἀφθονίᾳ θεοῦ, μέλλων
 αὐτίκα φυγὰς ἀρετῆς ἔσεσθαι.</s></p></div>
<div n="Book1Ch55" subtype="chapter" type="textpart">
<p id="Section55"><s id="Section55s1">διὰ τοῦτο ὃν μὲν μόνον τίθησιν ἐν τῷ
παραδείσῳ, πλαστὸν καλεῖ,</s><s id="Section55s2">ὃν δὲ καὶ ἐργάτην καὶ φύλακα ἀποδείκνυσιν,
οὐ πλαστόν, ἀλλὰ „ὃν ἐποίησε“· καὶ τοῦτον μὲν λαμβάνει, ἐκεῖνον δὲ
ἐκβάλλει.</s><s id="Section55s3">ὃν δὲ λαμβάνει, τριῶν ἀξιοῖ, ἐξ ὧν συνέστηκεν ἡ εὐφυΐα, 
εὐθιξίας, ἐπιμονῆς, μνήμης·</s><s id="Section55s4">ἡ μὲν οὖν εὐθιξία θέσις ἐστὶν ἐν τῷ παραδείσῳ,</s><s id="Section55s5">ἡ δὲ ἐπιμονὴ πρᾶξις τῶν καλῶν [τὸ ἐργάζεσθαι τὰ καλά],</s><s id="Section55s6">ἡ δὲ
μνήμη φυλακὴ καὶ διατήρησις τῶν ἁγίων δογμάτων.</s><s id="Section55s7">ὁ δὲ πλαστὸς νοῦς
οὔτε μνημονεύει τὰ καλὰ οὔτε ἐργάζεται,</s><s id="Section55s8">μόνον δὲ εὔθικτός ἐστι· παρὸ</s><s id="Section55s9">καὶ τεθεὶς ἐν τῷ παραδείσῳ μικρὸν ὕστερον ἀποδιδράσκει καὶ
ἐκβάλλεται.</s></p>
</div>
<div n="Book1Ch56" subtype="chapter" type="textpart">
<p id="Section56"><s id="Section56s1">„Καὶ ἐξανέτειλεν ὁ θεὸς ἐκ τῆς γῆς πᾶν ξύλον ὡραῖον εἰς ὅρασιν καὶ καλὸν εἰς βρῶσιν, καὶ τὸ ξύλον τῆς ζωῆς ἐν μέσῳ τῷ παραδείσῳ,
 καὶ τὸ ξύλον τοῦ εἰδέναι γνωστὸν καλοῦ καὶ πονηροῦ“ (Gen. 2, 9).
ἃ φυτεύει ἐν τῇ ψυχῇ δένδρα ἀρετῆς, νῦν ὑπογράφει·</s><s id="Section56s2">ἔστι δὲ ταῦτα
αἵ τε κατὰ μέρος ἀρεταὶ καὶ αἱ κατ’ αὐτὰς ἐνέργειαι καὶ τὰ κατορθώματα
καὶ τὰ λεγόμενα παρὰ τοῖς φιλοσοφοῦσι καθήκοντα, ταῦτά ἐστι
τοῦ παραδείσου τὰ φυτά.</s></p></div>
<div n="Book1Ch57" subtype="chapter" type="textpart">
<p id="Section57"><s id="Section57s1">χαρακτηρίζει μέντοι γε αὐτὰ ταῦτα δηλῶν  ὅτι τὸ ἀγαθὸν καὶ ὀφθῆναι κάλλιστόν ἐστι καὶ ἀπολαυσθῆναι·</s><s id="Section57s2">ἔνιαι γὰρ
τῶν τεχνῶν θεωρητικαὶ μέν εἰσιν, οὐ πρακτικαὶ δέ, γεωμετρία ἀστρονομία,</s><s id="Section57s3">ἔνιαι δὲ πρακτικαὶ μέν, οὐ θεωρητικαὶ δέ, τεκτονικὴ χαλκευτικὴ
καὶ ὅσαι βάναυσοι λέγονται·</s><s id="Section57s4">ἡ δὲ ἀρετὴ καὶ θεωρητική ἐστι καὶ πρακτική·</s><s id="Section57s5">καὶ γὰρ θεωρίαν ἔχει, ὁπότε καὶ ἡ ἐπ’ αὐτὴν ὁδὸς φιλοσοφία
 διὰ τῶν τριῶν αὐτῆς μερῶν, τοῦ λογικοῦ, τοῦ ἠθικοῦ, τοῦ φυσικοῦ,
καὶ πράξεις·</s><s id="Section57s6">ὅλου γὰρ τοῦ βίου ἐστὶ τέχνη ἡ ἀρετή, ἐν ᾧ καὶ αἱ σύμπασαι
πράξεις.</s></p></div>
<div n="Book1Ch58" subtype="chapter" type="textpart">
<p id="Section58"><s id="Section58s1">ἀλλὰ καίτοι θεωρίαν ἔχουσα καὶ πρᾶξιν, πάλιν ἐν ἑκατέρῳ ὑπερβάλλει κατὰ τὸ κρεῖττον·</s><s id="Section58s2">καὶ γὰρ ἡ θεωρία τῆς ἀρετῆς
παγκάλη καὶ ἡ πρᾶξις καὶ ἡ χρῆσις περιμάχητος.</s><s id="Section58s3">διὸ καί φησιν ὅτι
 καὶ „εἰς ὅρασίν ἐστιν ὡραῖον“, ὅπερ ἦν τοῦ θεωρητικοῦ σύμβολον, καὶ
"καλὸν εἰς βρῶσιν“, ὅπερ ἐστὶ τοῦ χρηστικοῦ καὶ πρακτικοῦ σημεῖον.</s></p></div>
<div n="Book1Ch59" subtype="chapter" type="textpart">
<p id="Section59"><s id="Section59s1">τὸ δὲ ξύλον τῆς ζωῆς ἐστιν ἡ γενικωτάτη ἀρετή, ἥν τινες ἀγαθότητα καλοῦσιν, ἀφ’ ἧς αἱ κατὰ μέρος ἀρεταὶ συνίστανται. τούτου
χάριν καὶ μέσον ἵδρυται τοῦ παραδείσου, τὴν συνεκτικωτάτην χώραν
 ἔχον, ἵνα ὑπὸ τῶν ἑκατέρωθεν βασιλέως   τρόπον δορυφορῆται.</s><s id="Section59s2">οἱ δὲ
 λέγουσι τὴν καρδίαν ξύλον εἰρῆσθαι ζωῆς, ἐπειδὴ αἰτία τε τοῦ ζῆν</s><s id="Section59s3">ἐστι καὶ τὴν μέσην τοῦ σώματος χώραν ἔλαχεν, ὡς ἂν κατ’ αὐτοὺς
ἡγεμονικὸν ὑπάρχουσα.</s><s id="Section59s4">ἀλλ’ οὗτοι μὲν ἰατρικὴν δόξαν ἐκτιθέμενοι
μᾶλλον ἢ φυσικὴν μὴ λανθανέτωσαν,</s><s id="Section59s5">ἡμεῖς δέ, ὡς καὶ πρότερον ἐλέχθη,
 τὴν γενικωτάτην ἀρετὴν ξύλον εἰρῆσθαι ζωῆς λέγομεν.</s></p></div>
<div n="Book1Ch60" subtype="chapter" type="textpart">
<p id="Section60"><s id="Section60s1">τοῦτο μὲν οὖν
ῥητῶς φησιν ὅτι ἐστὶν ἐν μέσῳ τῷ παραδείσῳ·</s><s id="Section60s2">τὸ δὲ ἕτερον ξύλον, 
τὸ τοῦ γινώσκειν καλὸν καὶ πονηρόν, οὐ δεδήλωκεν οὔτε εἰ ἐντὸς
οὔτε εἰ ἐκτός ἐστι τοῦ παραδείσου, ἀλλ’ εἰπὼν οὕτως „καὶ τὸ ξύλον
τοῦ εἰδέναι γνωστὸν καλοῦ καὶ πονηροῦ“ εὐθὺς ἡσύχασεν οὐ δηλώσας
ὅπου τετύχηκεν ὄν, ἵνα μὴ ὁ φυσιολογίας ἀμύητος τὸν ὄντα
τῆς ἐπιστήμης θαυμάζῃ.</s><s id="Section60s3">τί οὖν χρὴ λέγειν; ὅτι τὸ ξύλον τοῦτο καὶ ἐν 
τῷ παραδείσῳ ἐστὶ καὶ ἐκτὸς αὐτοῦ, οὐσίᾳ μὲν ἐν αὐτῷ, δυνάμει δὲ
 ἐκτός.</s></p></div>
<div n="Book1Ch61" subtype="chapter" type="textpart">
<p id="Section61"><s id="Section61s1">πῶς; τὸ ἡγεμονικὸν ἡμῶν πανδεχές ἐστι καὶ ἔοικε κηρῷ πάντας
τύπους καλούς τε καὶ αἰσχροὺς δεχομένῳ· παρὸ καὶ ὁ πτερνιστὴς
Ἰακὼβ ὁμολογεῖ φάσκων</s><s id="Section61s2">"Ἐπ’ ἐμὲ ἐγένετο πάντα ταῦτα“
(Gen. 42,36)·</s><s id="Section61s3">ἐπὶ γὰρ μίαν οὖσαν τὴν ψυχὴν αἱ ἀμύθητοι τυπώσεις 
ἁπάντων τῶν ἐν τῷ παντὶ ἀναφέρονται·</s><s id="Section61s4">ὅταν μὲν οὖν δέξηται
τὸν τῆς τελείας ἀρετῆς χαρακτῆρα, γέγονε τὸ τῆς ζωῆς ξύλον,</s><s id="Section61s5">ὅταν δὲ
τὸν τῆς κακίας, γέγονε τὸ τοῦ εἰδέναι γνωστὸν καλοῦ καὶ πονηροῦ·</s><s id="Section61s6">ἡ
δὲ κακία πεφυγάδευται θείου χοροῦ·</s><s id="Section61s7">τὸ δεδεγμένον οὖν αὐτὴν ἡγεμονικὸν
ἐν τῷ παραδείσῳ ἐστὶ κατὰ τὴν οὐσίαν,</s><s id="Section61s8">ἐν αὐτῷ γάρ ἐστι καὶ ὁ 
τῆς ἀρετῆς χαρακτὴρ οἰκεῖος ὢν τῷ παραδείσῳ,</s><s id="Section61s9">δυνάμει δὲ πάλιν οὐκ
ἔστιν ἐν αὐτῷ, ὅτι ὁ τύπος ὁ κακίας ἀλλότριός ἐστι θείων ἀνατολῶν.</s></p></div>
<div n="Book1Ch62" subtype="chapter" type="textpart">
<p id="Section62"><s id="Section62s1">ὃ δὲ λέγω,</s><s id="Section62s2">καὶ οὕτως ἄν τις καταμάθοι. νῦν ἐν τῷ σώματί μου τὸ
ἡγεμονικόν ἐστι κατὰ τὴν οὐσίαν,</s><s id="Section62s3">δυνάμει δὲ ἐν Ἰταλίᾳ ἢ Σικελίᾳ,
ὁπότε περὶ τῶν χωρῶν τούτων ἐπιλογίζεται, καὶ ἐν οὐρανῷ, ὁπότε περὶ 
οὐρανοῦ σκοπεῖ· παρὸ καὶ πολλάκις ἐν βεβήλοις ὄντες χωρίοις τινὲς
κατὰ τὴν οὐσίαν ἐν ἱερωτάτοις ὑπάρχουσι φαντασιούμενοι τὰ ἀρετῆς</s><s id="Section62s4">,</s><s id="Section62s5">καὶ ἔμπαλιν ἐν τοῖς ἀδύτοις ὑπάρχοντες ἄλλοι τὴν διάνοιάν εἰσι βέβηλοι,
τῷ τροπὰς πρὸς τὸ χεῖρον καὶ τύπους αὐτὴν λαμβάνειν φαύλους· ὥστε
οὔτε ἐν τῷ παραδείσῳ ἡ κακία ἐστὶν οὔτε οὐχί ἐστι·</s><s id="Section62s6">δύναται μὲν γὰρ
εἶναι κατ’ οὐσίαν, δυνάμει δὲ οὐ δύναται.</s></p>
</div>
<div n="Book1Ch63" subtype="chapter" type="textpart">
<p id="Section63"><s id="Section63s1">„Ποταμὸς δὲ ἐκπορεύεται ἐξ Ἐδὲμ ποτίζειν τὸν παράδεισον·  ἐκεῖθεν ἀφορίζεται εἰς τέσσαρας ἀρχάς. ὄνομα   τῷ ἑνὶ Φεισών·</s><s id="Section63s2">οὗτος ὁ κυκλῶν πᾶσαν τὴν γῆν</s><s id="Section63s3">Εὐιλάτ, ἐκεῖ οὗ ἐστι τὸ χρυσίον·</s><s id="Section63s4">τὸ δὲ χρυσίον τῆς γῆς ἐκείνης καλόν·</s><s id="Section63s5">καὶ ἐκεῖ ἐστιν ὁ ἄνθραξ καὶ ὁ
λίθος ὁ πράσινος. καὶ ὄνομα τῷ ποταμῷ τῷ δευτέρῳ Γηών·</s><s id="Section63s6">οὗτος κυκλοῖ πᾶσαν τὴν γῆν Αἰθιοπίας. καὶ ὁ ποταμὸς ὁ τρίτος Τίγρις·</s><s id="Section63s7">οὗτος
ὁ πορευόμενος κατέναντι Ἀσσυρίων.</s><s id="Section63s8">ὁ δὲ ποταμὸς ὁ τέταρτος Εὐφράτης“
(Gen. 2,10 —14).</s><s id="Section63s9">διὰ τούτων βούλεται τὰς κατὰ μέρος ἀρετὰς
ὑπογράφειν·</s><s id="Section63s10">εἰσὶ δὲ τὸν ἀριθμὸν τέτταρες, φρόνησις σωφροσύνη ἀνδρεία
δικαιοσύνη.</s><s id="Section63s11">ὁ μὲν δὴ μέγιστος ποταμός, οὗ αἱ τέτταρες ἀπόρροιαι γεγόνασιν,</s><s id="Section63s12">ἡ γενική ἐστιν ἀρετή, ἣν ἀγαθότητα ὠνομάσαμεν,</s><s id="Section63s13">αἱ δὲ τέτταρες
ἀπόρροιαι αἱ ἰσάριθμοι ἀρεταί.</s></p></div>
<div n="Book1Ch64" subtype="chapter" type="textpart">
<p id="Section64"><s id="Section64s1">λαμβάνει μὲν οὖν τὰς ἀρχὰς ἡ γενικὴ ἀρετὴ ἀπὸ τῆς Ἐδέμ, τῆς τοῦ θεοῦ σοφίας, ἣ χαίρει καὶ γάνυται
καὶ τρυφᾷ ἐπὶ μόνῳ τῷ πατρὶ αὐτῆς ἀγαλλομένη καὶ σεμνυνομένη
θεῷ,</s><s id="Section64s2">αἱ δὲ ἐν εἴδει τέτταρες ἀπὸ τῆς γενικῆς, ἥτις ποταμοῦ δίκην ἄρδει
 τὰ κατορθώματα ἑκάσταις πολλῷ ῥεύματι καλῶν πράξεων.</s></p></div>
<div n="Book1Ch65" subtype="chapter" type="textpart">
<p id="Section65"><s id="Section65s1">ἴδωμεν δὲ καὶ τὰς λέξεις. „ποταμὸς δὲ„ φησίν „ἐκπορεύεται ἐξ Ἐδὲμ ποτίζειν τὸν</s><s id="Section65s2">παράδεισον.“ ποταμὸς ἡ γενική ἐστιν ἀρετή, ἡ ἀγαθότης· αὕτη ἐκπορεύεται
ἐκ τῆς Ἐδέμ, τῆς τοῦ θεοῦ σοφίας·</s><s id="Section65s3">ἡ δέ ἐστιν ὁ θεοῦ λόγος·</s><s id="Section65s4">κατὰ γὰρ τοῦτον πεποίηται ἡ γενικὴ ἀρετή.</s><s id="Section65s5">τὸν παράδεισον δὲ ποτίζει
ἡ γενικὴ ἀρετή, τουτέστι τὰς κατὰ μέρος ἀρετὰς ἄρδει.</s><s id="Section65s6">„ἀρχὰς“ δὲ οὐ
τὰς τοπικὰς λαμβάνει, ἀλλὰ τὰς ἡγεμονικάς·</s><s id="Section65s7">ἑκάστη γὰρ τῶν ἀρετῶν 
ἡγεμονὶς καὶ βασιλὶς ὡς ἀληθῶς ἐστι.</s><s id="Section65s8">τὸ δὲ „ἀφορίζεται“ ἴσον
ἐστὶ τῷ ὅροις πεπεράτωται·</s><s id="Section65s9">ἡ μὲν φρόνησις περὶ τὰ ποιητέα ὅρους αὐτοῖς
τιθεῖσα,</s><s id="Section65s10">ἡ δὲ ἀνδρεία τοῖς ὑπομενετέοις,</s><s id="Section65s11">ἡ δὲ σωφροσύνη τοῖς αἱρετέοις</s><s id="Section65s12">,</s></p></div>
<div n="Book1Ch66" subtype="chapter" type="textpart">
<p id="Section66"><s id="Section66s1">ἡ δὲ δικαιοσύνη τοῖς ἀπονεμητέοις.  „ὄνομα τῷ ἑνὶ Φεισών·</s><s id="Section66s2">οὗτος ὁ κυκλῶν πᾶσαν τὴν γῆν</s><s id="Section66s3">Εὐιλάτ, ἐκεῖ οὗ ἐστι τὸ χρυσίον,</s><s id="Section66s4">τὸ 
δὲ χρυσίον τῆς γῆς ἐκείνης καλόν·</s><s id="Section66s5">καὶ ἐκεῖ ἐστιν ὁ ἄνθραξ καὶ ὁ
λίθος ὁ πράσινος.“ τῶν τεττάρων ἀρετῶν ἓν εἶδός ἐστιν ἡ φρόνησις,
ἣν Φεισὼν ὠνόμασε παρὰ τὸ φείδεσθαι καὶ φυλάττειν τὴν ψυχὴν
ἀπὸ ἀδικημάτων.</s><s id="Section66s6">χορεύει δὲ καὶ κύκλῳ περίεισι τὴν γῆν Εὐιλάτ,</s><s id="Section66s7">τοῦτο δέ ἐστι, τὴν εὐμενῆ καὶ πραεῖαν καὶ ἵλεων κατάστασιν περιέπει·</s><s id="Section66s8">καθάπερ δὲ   τῆς χυτῆς οὐσίας ἡ κρατίστη καὶ δοκιμωτάτη χρυσός
  ἐστιν,</s><s id="Section66s9">οὕτως καὶ ψυχῆς ἡ δοκιμωτάτη ἀρετὴ φρόνησις γέγονε.</s></p></div>
<div n="Book1Ch67" subtype="chapter" type="textpart">
<p id="Section67"><s id="Section67s1">τὸ
δὲ „ἐκεῖ οὗ ἐστι τὸ χρυσίον“ οὐκ ἔστι τοπικὸν τοιοῦτον, ἐκεῖ ὅπου ἐστὶ
τὸ χρυσίον, ἀλλ’ ἐκεῖ οὗ κτῆμά ἐστιν ἡ χρυσαυγὴς καὶ πεπυρωμένη
καὶ τιμία φρόνησις·</s><s id="Section67s2">κτῆμα δὲ θεοῦ κάλλιστον ἥδε ἀνωμολόγηται.</s><s id="Section67s3">κατὰ 
δὲ τὸν τόπον τῆς φρονήσεως δύο εἰσὶ ποιοί, ὅ τε φρόνιμος καὶ ὁ φρονῶν,
 οὓς ἄνθρακι καὶ λίθῳ πρασίνῳ παραβέβληκεν.</s></p></div>
<div n="Book1Ch68" subtype="chapter" type="textpart">
<p id="Section68"><s id="Section68s1">„καὶ ὄνομα
τῷ ποταμῷ τῷ δευτέρῳ Γηών· οὗτος κυκλοῖ πᾶσαν τὴν γῆν
Αἰθιοπίας</s><s id="Section68s2">."
συμβολικῶς ἐστιν ὁ ποταμὸς οὗτος ἡ ἀνδρεία·</s><s id="Section68s3">ἑρμηνευθὲν γὰρ τὸ Γηὼν</s><s id="Section68s4">ὄνομά ἐστι στῆθος ἢ κερατίζων· ἑκάτερον δὲ ἀνδρείας μηνυτικόν·</s><s id="Section68s5">περί τε
γὰρ τὰ στήθη, ὅπου καὶ ἡ καρδία, διατρίβει καὶ πρὸς ἄμυναν εὐτρέπισται·</s><s id="Section68s6">ἐπιστήμη γάρ ἐστιν ὑπομενετέων καὶ οὐχ ὑπομενετέων καὶ οὐδετέρων.</s><s id="Section68s7">περικυκλοῖ δὲ καὶ περικάθηται προσπολεμοῦσα τὴν Αἰθιοπίαν,
 ἧς ἐστιν ἑρμηνευθὲν τοὔνομα ταπείνωσις·</s><s id="Section68s8">ταπεινὸν δὲ ἡ δειλία, ἡ δὲ
ἀνδρεία ταπεινώσει καὶ δειλίᾳ πολέμιον.</s></p></div>
<div n="Book1Ch69" subtype="chapter" type="textpart">
<p id="Section69"><s id="Section69s1">„καὶ ὁ ποταμὸς ὁ τρίτος Τίγρις,</s><s id="Section69s2">οὗτος ὁ πορευόμενος κατέναντι Ἀσσυρίων.“ τρίτη ἐστὶν ἀρετὴ
σωφροσύνη, ἀντιστατοῦσα τῇ κατευθύνειν δοκούσῃ τὴν ἀνθρωπίνην ἀσθένειαν
ἡδονῇ·</s><s id="Section69s3">Ἀσσύριοι γὰρ εὐθύνοντες Ἑλλάδι γλώττῃ καλοῦνται.</s><s id="Section69s4">τίγριδι
 δὲ τῷ ἀτιθασωτάτῳ ζῴῳ τὴν ἐπιθυμίαν εἴκασε, περὶ ἣν ἡ σωφροσύνη
πραγματεύεται.</s></p></div>
<div n="Book1Ch70" subtype="chapter" type="textpart">
<p id="Section70"><s id="Section70s1">ἄξιον μέντοι ἀπορῆσαι,</s><s id="Section70s2">διὰ τί δευτέρα μὲν ἀνδρεία, τρίτη δὲ σωφροσύνη,</s><s id="Section70s3">πρώτη δὲ φρόνησις εἴρηται, καὶ οὐχ
ἑτέραν τῶν ἀρετῶν τάξιν δεδήλωκε.</s><s id="Section70s4">νοητέον οὖν ὅτι ἐστὶν ἡμῶν τριμερὴς
ἡ ψυχὴ καὶ ἔχει μέρος τὸ μὲν λογικόν, τὸ δὲ θυμικόν, τὸ δὲ ἐπιθυμητικόν.
 καὶ συμβέβηκε τοῦ μὲν λογικοῦ χωρίον εἶναι καὶ ἐνδιαίτημα
τὴν κεφαλήν, τοῦ δὲ θυμικοῦ τὰ στέρνα, τοῦ δὲ ἐπιθυμητικοῦ τὸ
ἦτρον,</s><s id="Section70s5">ἀρετὴν δὲ ἑκάστῳ τῶν μερῶν οἰκείαν προσηρμόσθαι, τῷ μὲν
λογικῷ φρόνησιν,</s><s id="Section70s6">λογισμοῦ γάρ ἐστιν ἐπιστήμην ἔχειν ὧν τε δεῖ ποιεῖν
καὶ ὧν μή, τῷ δὲ θυμικῷ ἀνδρείαν, τῷ δὲ ἐπιθυμητικῷ σωφροσύνην,</s><s id="Section70s7">σωφροσύνῃ γὰρ τὰς ἐπιθυμίας ἀκούμεθα καὶ ἰώμεθα.</s></p></div>
<div n="Book1Ch71" subtype="chapter" type="textpart">
<p id="Section71"><s id="Section71s1">ὥσπερ οὖν κεφαλὴ   μὲν πρῶτον τοῦ ζῴου καὶ ἀνωτάτω μέρος ἐστί, δεύτερον δὲ
στέρνα,</s><s id="Section71s2">τρίτον δὲ ἦτρον, καὶ πάλιν ψυχῆς πρῶτον μὲν τὸ λογικόν, δεύτερον
δὲ τὸ θυμικόν, τρίτον δὲ τὸ ἐπιθυμητικόν, οὕτως καὶ τῶν ἀρετῶν
πρώτη μὲν ἡ περὶ τὸ πρῶτον μέρος τῆς ψυχῆς, ὃ δὴ λογικόν ἐστι, καὶ</s><s id="Section71s3">τοῦ σώματος διατρίβουσα κεφαλὴν φρόνησις, δευτέρα δὲ ἀνδρεία, ὅτι
περὶ τὸ δεύτερον μέρος ψυχῆς μὲν θυμόν, σώματος δὲ τὰ στέρνα φωλεύει,</s><s id="Section71s4">τρίτη δὲ σωφροσύνη, ὅτι περὶ τὸ ἦτρον, ὃ δὴ τρίτον ἐστὶ τοῦ
σώματος, καὶ περὶ τὸ ἐπιθυμητικόν, ὃ τρίτην εἴληχε χώραν ἐν ψυχῇ,
  πραγματεύεται.</s></p></div>
<div n="Book1Ch72" subtype="chapter" type="textpart">
<p id="Section72"><s id="Section72s1">"ὁ δὲ ποταμὸς“ φησίν "ὁ τέταρτος Εὐφράτης.“ 
καρποφορία καλεῖται ὁ Εὐφράτης,</s><s id="Section72s2">ἔστι δὲ συμβολικῶς ἀρετὴ τετάρτη,
δικαιοσύνη, καρποφόρος τῷ ὄντι καὶ εὐφραίνουσα τὴν διάνοιαν.</s><s id="Section72s3">πότε
οὖν γίνεται; ὅταν τὰ τρία μέρη τῆς ψυχῆς συμφωνίαν ἔχῃ·</s><s id="Section72s4">συμφωνία δὲ
αὐτοῖς ἐστιν ἡ τοῦ κρείττονος ἡγεμονία, οἷον ὅταν τὰ δύο, τό τε θυμικὸν
καὶ τὸ ἐπιθυμητικόν, ἡνιοχῶνται καθάπερ ἵπποι ὑπὸ τοῦ λογικοῦ,</s><s id="Section72s5">τότε γίνεται δικαιοσύνη·</s><s id="Section72s6">δίκαιον γὰρ τὸ μὲν κρεῖττον ἄρχειν ἀεὶ καὶ
πανταχοῦ, τὸ δὲ χεῖρον ἄρχεσθαι·</s><s id="Section72s7">κρεῖττον μὲν δὴ τὸ λογικόν, χεῖρον
 δὲ τὸ ἐπιθυμητικὸν καὶ τὸ θυμικόν.</s></p></div>
<div n="Book1Ch73" subtype="chapter" type="textpart">
<p id="Section73"><s id="Section73s1">ὅταν δὲ ἔμπαλιν ἀφηνιάσῃ καὶ
ἀναχαιτίσῃ ὁ θυμὸς καὶ ἡ ἐπιθυμία καὶ τὸν ἡνίοχον,</s><s id="Section73s2">λέγω δὲ τὸν
λογισμόν, τῇ βίᾳ τῆς ὁρμῆς κατασύρῃ καὶ ὑποζεύξῃ,</s><s id="Section73s3">ἑκάτερον δὲ πάθος 
λάβηται τῶν ἡνιῶν, ἀδικία κρατεῖ·</s><s id="Section73s4">ἀνάγκη γὰρ ἀπειρίᾳ καὶ κακίᾳ &lt;τοῦ&gt;
ἡνιόχου τὰ ὑπεζευγμένα κατὰ κρημνῶν φέρεσθαι καὶ βαράθρων, ὥσπερ</s></p></div>
<div n="Book1Ch74" subtype="chapter" type="textpart">
<p id="Section74"><s id="Section74s1">ἐμπειρίᾳ καὶ ἀρετῇ διασῴζεσθαι.  ἔτι καὶ οὕτως ἴδωμεν τὸ
προκείμενον.</s><s id="Section74s2">Φεισὼν ἑρμηνεύεται στόματος ἀλλοίωσις,</s><s id="Section74s3">Εὐιλὰτ δὲ ὠδίνουσα·</s><s id="Section74s4">καὶ διὰ τούτων ἡ φρόνησις ἐμφαίνεται.</s><s id="Section74s5">οἱ μὲν γὰρ πολλοὶ 
φρόνιμον νομίζουσι τὸν εὑρετὴν λόγων σοφιστικῶν καὶ δεινὸν ἑρμηνεῦσαι
τὸ νοηθέν,</s><s id="Section74s6">Μωυσῆς δὲ λογοφίλην μὲν αὐτὸν οἶδε, φρόνιμον δὲ οὐδαμῶς.</s><s id="Section74s7">ἐν ἀλλοιώσει γὰρ τοῦ στόματος, τουτέστι τοῦ ἑρμηνευτικοῦ λόγου, ἡ φρόνησις
θεωρεῖται· ὅπερ ἦν μὴ ἐν λόγῳ τὸ φρονεῖν, ἀλλ’ ἐν ἔργῳ θεωρεῖσθαι</s><s id="Section74s8">καὶ σπουδαίαις πράξεσι.</s></p></div>
<div n="Book1Ch75" subtype="chapter" type="textpart">
<p id="Section75"><s id="Section75s1">κύκλον δὲ περιτίθησι</s><s id="Section75s2">καὶ ὡσανεὶ τεῖχος ἡ φρόνησις τῇ Εὐιλὰτ τῇ ὠδινούσῃ ἀφροσύνῃ πρὸς πολιορκίαν
 αὐτῆς καὶ καθαίρεσιν·</s><s id="Section75s3">ἀφροσύνῃ δὲ κύριον ὄνομά ἐστιν   ὠδίνουσα, ὅτι ὁ
ἄφρων νοῦς ἀνεφίκτων ἐρῶν</s><s id="Section75s4">ἑκάστοτε ἐν ὠδῖσίν ἐστιν, ὅτε χρημάτων
 ἐρᾷ, [ὠδίνει,] ὅτε δόξης, ὅτε ἡδονῆς, ὅτε ἄλλου τινός.</s></p></div>
<div n="Book1Ch76" subtype="chapter" type="textpart">
<p id="Section76"><s id="Section76s1">ἐν ὠδῖσι δὲ ὢν οὐδέποτε τίκτει·</s><s id="Section76s2">οὐ γὰρ πέφυκε γόνιμον οὐδὲν τελεσφορεῖν ἡ τοῦ φαύλου
ψυχή·</s><s id="Section76s3">ἃ δ’ ἂν καὶ δοκῇ προφέρειν, ἀμβλωθρίδια εὑρίσκεται καὶ
ἐκτρώματα, κατεσθίοντα τὸ ἥμισυ τῶν σαρκῶν αὐτῆς</s><s id="Section76s4">,</s><s id="Section76s5">ἴσα θανάτῳ
ψυχικῷ.</s><s id="Section76s6">παρὸ καὶ δεῖται ὁ ἱερὸς λόγος Ἀαρὼν τοῦ θεοφιλοῦς Μωυσέως
 ἰάσασθαι τὴν τροπὴν τῆς Μαριάμ, ἵνα μὴ γένηται ἐν ὠδῖνι κακῶν
ἡ ψυχή,</s><s id="Section76s7">διὸ καί φησι· „μὴ γένηται ὡς ἴσον θανάτῳ, ὡς ἔκτρωμα
ἐκπορευόμενον ἐκ μήτρας μητρός, καὶ κατεσθίει τὸ ἥμισυ τῶν σαρκῶν
αὐτῆς“</s><s id="Section76s8">(Num. 12, 12).</s></p>
</div>
<div n="Book1Ch77" subtype="chapter" type="textpart">
<p id="Section77"><s id="Section77s1">"Ἐκεῖ" οὖν φησιν „οὗ ἐστι τὸ χρυσίον“</s><s id="Section77s2">(Gen. 2, 11). οὐ  λέγει ἐκεῖ εἶναι τὸ χρυσίον μόνον, ἀλλὰ "ἐκεῖ οὗ ἐστιν.“</s><s id="Section77s3">ἡ γὰρ φρόνησις,
ἣν εἴκασε χρυσίῳ, ἀδόλῳ καὶ καθαρᾷ καὶ πεπυρωμένῃ καὶ δεδοκιμασμένῃ
καὶ τιμίᾳ φύσει,</s><s id="Section77s4">ἐκεῖ μέν ἐστιν ἐν τῇ τοῦ θεοῦ σοφίᾳ,</s><s id="Section77s5">ἐκεῖ
δὲ οὖσα οὐκ ἔστι τῆς σοφίας κτῆμα, ἀλλὰ οὗ καὶ ἡ σοφία ἐστὶν αὐτή,
τοῦ δημιουργοῦ καὶ κτωμένου θεοῦ.</s></p></div>
<div n="Book1Ch78" subtype="chapter" type="textpart">
<p id="Section78"><s id="Section78s1">„τὸ δὲ χρυσίον τῆς γῆς ἐκείνης  καλόν“ (Gen. 2, 12). οὐκοῦν ἐστιν ἕτερον χρυσίον</s><s id="Section78s2">οὐχὶ καλόν; πάνυ
γε·</s><s id="Section78s3">διττὸν γὰρ φρονήσεως γένος, τὸ μὲν καθόλου, τὸ δὲ ἐπὶ μέρους·</s><s id="Section78s4">ἡ μὲν οὖν ἐν ἐμοὶ φρόνησις ἐκ μέρους οὖσα οὐ καλή,</s><s id="Section78s5">φθαρέντος γάρ μου
συμφθείρεται·</s><s id="Section78s6">ἡ δὲ καθόλου φρόνησις ἡ οἰκοῦσα τὴν τοῦ θεοῦ σοφίαν
καὶ τὸν οἶκον αὐτοῦ καλή,</s><s id="Section78s7">ἄφθαρτος γὰρ ἐν ἀφθάρτῳ οἴκῳ διαμένει.</s></p></div>
<div n="Book1Ch79" subtype="chapter" type="textpart">
<p id="Section79"><s id="Section79s1">"καὶ ἐκεῖ ἐστιν ὁ ἄνθραξ καὶ ὁ λίθος ὁ πράσινος“ (ibid.), οἱ</s><s id="Section79s2">δύο ποιοί, ὅ τε φρόνιμος καὶ ὁ φρονῶν, ὁ μὲν συνιστάμενος κατὰ τὴν
φρόνησιν, ὁ δὲ φρονῶν κατὰ τὸ φρονεῖν·</s><s id="Section79s3">τούτων γὰρ ἕνεκα τῶν ποιῶν
ἔσπειρεν ὁ θεὸς &lt;ἐν&gt; τῷ γηγενεῖ φρόνησίν τε καὶ ἀρετήν·</s><s id="Section79s4">τί γὰρ ὄφελος
ἦν αὐτῆς, εἰ μὴ οἱ δεξόμενοι λογισμοὶ ὑπῆρχον καὶ τοὺς τύπους αὐτῆς
ἐναπομαξόμενοι; ὥστ’ εἰκότως</s><s id="Section79s5">ἐκεῖ ἐστιν, ὅπου ἡ φρόνησις, ὅ τε φρόνιμος 
 καὶ ὁ φρονῶν, οἱ δύο λίθοι.</s></p></div>
<div n="Book1Ch80" subtype="chapter" type="textpart">
<p id="Section80"><s id="Section80s1">μήποτε δὲ ὁ Ἰούδας ἐστὶ καὶ ὁ
Ἰσσάχαρ·</s><s id="Section80s2">ὁ γὰρ τῆς τοῦ θεοῦ φρονήσεως ἀσκητὴς ἐξομολογεῖται εὐχαριστικῶς
τῷ τὸ ἀγαθὸν ἀφθόνως δωρησαμένῳ,</s><s id="Section80s3">ὁ δὲ καὶ τὰ καλὰ καὶ σπουδαῖα
ἐργάζεται·</s><s id="Section80s4">τοῦ μὲν οὖν ἐξομολογουμένου ὁ Ἰούδας σύμβολον, ἐφ’
οὗ καὶ ἵσταται τίκτουσα ἡ Λεία (Gen. 29, 35), τοῦ δὲ ἐργαζομένου τὰ 
καλὰ ὁ Ἰσσάχαρ,</s><s id="Section80s5">„ὑπέθηκε γὰρ τὸν ὦμον εἰς τὸ πονεῖν</s><s id="Section80s6">καὶ ἐγένετο
ἀνὴρ γεωργός“ (Gen. 49, 15), ἐφ’ οὗ φησι Μωυσῆς σπαρέντος καὶ
φυτευθέντος ἐν ψυχῇ „ἔστι μισθός“ (Gen. 30, 18), ὅπερ ἦν οὐκ ἀτελὴς
 ὁ πόνος ἀλλὰ στεφανούμενος ὑπὸ θεοῦ καὶ μισθοδοτούμενος.</s></p></div>
<div n="Book1Ch81" subtype="chapter" type="textpart">
<p id="Section81"><s id="Section81s1">ὅτι δὲ
τούτων ποιεῖται μνήμην, δι’ ἑτέρων δηλοῖ, ὅταν ἐπὶ τοῦ ποδήρους φῇ· 
„καὶ συνυφανεῖς ἐν αὐτῷ λίθον τετράστιχον· στίχος λίθων ἔσται, σάρδιον
τοπάζιον</s><s id="Section81s2">σμάραγδος ὁ στίχος ὁ εἷς“ — Ῥουβὴν Συμεὼν Λευί—·
„καὶ ὁ στίχος“ φησίν "ὁ δεύτερος ἄνθραξ καὶ σάπφειρος„
(Exod. 28,17. 18)</s><s id="Section81s3">·</s><s id="Section81s4">ὁ δὲ σάπφειρος πράσινος λίθος ἐστίν.</s><s id="Section81s5">ἐγγέγλυπται δὲ τῷ μὲν
 ἄνθρακι ὁ Ἰούδας, τέταρτος γάρ, τῷ δὲ σαπφείρῳ ὁ Ἰσσάχαρ.</s></p></div>
<div n="Book1Ch82" subtype="chapter" type="textpart">
<p id="Section82"><s id="Section82s1">διὰ τί
οὖν οὐχ ὥσπερ λίθον πράσινον εἴρηκεν, οὕτως καὶ λίθον ἀνθράκινον;
ὅτι ὁ μὲν Ἰούδας ὁ ἐξομολογητικὸς τρόπος ἄυλός ἐστι καὶ ἀσώματος·</s><s id="Section82s2">καὶ γὰρ αὐτὸ τοὔνομα τὸ τῆς ἐξομολογήσεως ἐμφαίνει τὴν ἐκτὸς ἑαυτοῦ
ὁμολογίαν·</s><s id="Section82s3">ὅταν γὰρ ἐκβῇ ὁ νοῦς ἑαυτοῦ καὶ ἑαυτὸν ἀνενέγκῃ θεῷ, ὥσπερ
ὁ γέλως Ἰσαάκ, τηνικαῦτα ὁμολογίαν τὴν πρὸς τὸν ὄντα ποιεῖται·</s><s id="Section82s4">ἕως δὲ ἑαυτὸν ὑποτίθεται ὡς αἴτιόν τινος, μακρὰν ἀφέστηκε τοῦ παραχωρεῖν
 θεῷ καὶ ὁμολογεῖν αὐτῷ·</s><s id="Section82s5">καὶ αὐτὸ γὰρ τοῦτο τὸ ἐξομολογεῖσθαι</s><s id="Section82s6">νοητέον ὅτι ἔργον ἐστὶν οὐχὶ τῆς ψυχῆς, ἀλλὰ τοῦ φαίνοντος αὐτῇ</s></p></div>
<div n="Book1Ch83" subtype="chapter" type="textpart">
<p id="Section83"><s id="Section83s1">θεοῦ τὸ εὐχάριστον.</s><s id="Section83s2">ἄυλος μὲν δὴ ὁ ἐξομολογούμενος Ἰούδας. τῷ δὲ ἐκ πόνου προεληλυθότι Ἰσσάχαρ δεῖ καὶ ὕλης σωματικῆς· ἐπεὶ πῶς
ἀναγνώσεται χωρὶς ὀμμάτων ὁ ἀσκητής;</s><s id="Section83s3">πῶς δὲ ἀκούσεται τῶν προτρεπτικῶν
 λόγων χωρὶς ἀκοῆς;</s><s id="Section83s4">πῶς δὲ σιτίων καὶ ποτῶν ἐφίξεται δίχα
γαστρὸς καὶ τῆς περὶ αὐτὴν τερατουργίας;</s><s id="Section83s5">διὰ τοῦτο λίθῳ ἀπεικάσθη.</s></p></div>
<div n="Book1Ch84" subtype="chapter" type="textpart">
<p id="Section84"><s id="Section84s1">καὶ τὰ χρώματα μέντοι διάφορα·</s><s id="Section84s2">τῷ μὲν γὰρ ἐξομολογητικῷ οἰκεία χροιὰ ἡ τοῦ ἄνθρακος,</s><s id="Section84s3">πεπύρωται γὰρ ἐν εὐχαριστίᾳ θεοῦ καὶ μεθύει
τὴν νήφουσαν μέθην,</s><s id="Section84s4">τῷ δὲ ἔτι πονοῦντι ἡ τοῦ πρασίνου λίθου,</s><s id="Section84s5">ὠχροὶ
 γὰρ οἱ ἐν ἀσκήσει διά τε τὸν τρύχοντα πόνον καὶ διὰ δέος τοῦ μὴ τυχεῖν
ἂν ἴσως τοῦ κατ’ εὐχὴν τέλους.</s></p>
</div>
<div n="Book1Ch85" subtype="chapter" type="textpart">
<p id="Section85"><s id="Section85s1">Ἄξιον δὲ διαπορῆσαι,</s><s id="Section85s2">διὰ τί οἱ μὲν δύο ποταμοὶ ὁ Φεισὼν καὶ ὁ Γηὼν κυκλοῦσι χώρας, ὁ μὲν τὴν Εὐιλάτ, ὁ δὲ τὴν Αἰθιοπίαν,
τῶν δὲ λοιπῶν οὐδέτερος, ἀλλ’ ὁ μὲν Τίγρις κατέναντι Ἀσσυρίων λέγεται
 εἶναι,</s><s id="Section85s3">ὁ δὲ Εὐφράτης οὐδενός· καίτοι γε πρὸς τὸ ἀληθὲς ὁ Εὐφράτης
καὶ περιρρεῖ τινας χώρας καὶ ἀντικρὺς ἔχει πολλάς.</s><s id="Section85s4">ἀλλ’ οὐκ ἔστι περὶ
τοῦ ποταμοῦ ὁ λόγος, ἀλλὰ περὶ ἤθους ἐπανορθώσεως.</s></p></div>
<div n="Book1Ch86" subtype="chapter" type="textpart">
<p id="Section86"><s id="Section86s1">λεκτέον οὖν ὅτι ἡ μὲν φρόνησις καὶ ἡ ἀνδρεία δύνανται κύκλον καὶ τεῖχος βαλέσθαι
κατὰ τῶν ἐναντίων κακιῶν, ἀφροσύνης τε καὶ δειλίας, καὶ ἑλεῖν αὐτάς·</s><s id="Section86s2">ἀσθενεῖς γὰρ καὶ εὐάλωτοι ἀμφότεραι,</s><s id="Section86s3">καὶ γὰρ ὁ ἄφρων εὔληπτος τῷ
φρονίμῳ καὶ ὁ δειλὸς ὑποπέπτωκε τῷ ἀνδρείῳ·</s><s id="Section86s4">ἡ δὲ σωφροσύνη ἀδυνατεῖ
 κυκλώσασθαι   τὴν ἐπιθυμίαν καὶ ἡδονήν·</s><s id="Section86s5">χαλεπαὶ γὰρ ἀντίπαλοι καὶ
δυσκαθαίρετοι.</s><s id="Section86s6">οὐχ ὁρᾷς ὅτι καὶ οἱ ἐγκρατέστατοι ἀνάγκῃ τοῦ θνητοῦ
παραγίνονται ἐπὶ σιτία καὶ ποτά, ἐξ ὧν αἱ γαστρὸς ἡδοναὶ συνεστᾶσιν;</s><s id="Section86s7">ἀγαπητὸν οὖν ἐστιν ἀντιβῆναι καὶ μαχέσασθαι τῷ γένει τῆς ἐπιθυμίας.</s><s id="Section86s8">διὸ καὶ κατέναντι Ἀσσυρίων ἐστὶν ὁ Τίγρις ποταμός, ἡ σωφροσύνη τῆς</s><s id="Section86s9">ἡδονῆς.</s></p></div>
<div n="Book1Ch87" subtype="chapter" type="textpart">
<p id="Section87"><s id="Section87s1">ἡ δέ γε δικαιοσύνη, καθ’ ἣν ὁ Εὐφράτης ποταμὸς συνίσταται,
οὔτε πολιορκεῖ καὶ περιτειχίζει τινὰ οὔτε ἀντιστατεῖ·</s><s id="Section87s2">διὰ τί; ὅτι ἀπονεμητικὴ
τῶν κατ’ ἀξίαν ἐστὶν ἡ δικαιοσύνη καὶ τέτακται οὔτε κατὰ
τὸν κατήγορον οὔτε κατὰ τὸν ἀπολογούμενον, ἀλλὰ κατὰ τὸν δικαστήν.</s><s id="Section87s3">ὥσπερ οὖν ὁ δικαστὴς οὔτε νικῆσαί τινας προῄρηται οὔτε πολεμῆσαί 
τισι καὶ ἐναντιωθῆναι,</s><s id="Section87s4">γνώμην δὲ ἀποφηνάμενος βραβεύει τὸ δίκαιον,</s><s id="Section87s5">οὕτως ἡ δικαιοσύνη οὐδενὸς οὖσα ἀντίδικος ἀπονέμει τὸ κατ’ ἀξίαν ἑκάστῳ
πράγματι.</s></p>
</div>
<div n="Book1Ch88" subtype="chapter" type="textpart">
<p id="Section88"><s id="Section88s1">„Καὶ ἔλαβε κύριος ὁ θεὸς τὸν ἄνθρωπον ὃν ἐποίησε καὶ
ἔθετο αὐτὸν ἐν τῷ παραδείσῳ, ἐργάζεσθαι αὐτὸν καὶ φυλάσσειν“</s><s id="Section88s2">(Gen. 2, 15). τοῦ πλασθέντος διαφέρει ὃν ἐποίησεν ὁ θεὸς ἄνθρωπον,
ὡς εἶπον·</s><s id="Section88s3">ὁ μὲν γὰρ πλασθεὶς νοῦς ἐστι γεωδέστερος,</s><s id="Section88s4">ὁ δὲ ποιηθεὶς
ἀυλότερος, φθαρτῆς ὕλης ἀμέτοχος, καθαρωτέρας καὶ εἱλικρινεστέρας
 τετυχηκὼς συστάσεως.</s></p></div>
<div n="Book1Ch89" subtype="chapter" type="textpart">
<p id="Section89"><s id="Section89s1">τοῦτον οὖν τὸν καθαρὸν νοῦν λαμβάνει ὁ θεός,
οὐκ ἐῶν ἐκτὸς ἑαυτοῦ βαίνειν, καὶ λαβὼν τίθησιν ἐν ταῖς ἐρριζωμέναις 
καὶ βλαστανούσαις ἀρεταῖς, ἵνα ἐργάζηται αὐτὰς καὶ φυλάττῃ.</s><s id="Section89s2">πολλοὶ
γὰρ ἀσκηταὶ γενόμενοι τῆς ἀρετῆς ἐπὶ τοῦ τέλους μετέβαλον·</s><s id="Section89s3">ᾧ δὲ παρέχει
ὁ θεὸς ἐπιστήμην βεβαίαν, τούτῳ δίδωσιν ἀμφότερα, ἐργάζεσθαί τε τὰς
ἀρετὰς καὶ μηδέποτε αὐτῶν ἀφίστασθαι, ἀλλ’ ἀεὶ ταμιεύειν καὶ φυλάττειν
ἑκάστην.</s><s id="Section89s4">τὸ μὲν οὖν „ἐργάζεσθαι“ ἀντὶ τοῦ πράττειν, τὸ δὲ „φυλάττειν“ 
ἀντὶ τοῦ μνημονεύειν.</s></p>
</div>
<div n="Book1Ch90" subtype="chapter" type="textpart">
<p id="Section90"><s id="Section90s1">„Καὶ ἐνετείλατο κύριος ὁ θεὸς τῷ Ἀδὰμ λέγων· ἀπὸ παντὸς
ξύλου τοῦ ἐν τῷ παραδείσῳ βρώσει φάγῃ,</s><s id="Section90s2">ἀπὸ δὲ τοῦ ξύλου τοῦ
γινώσκειν καλὸν καὶ πονηρὸν οὐ φάγεσθε ἀπ’ αὐτοῦ·</s><s id="Section90s3">ᾗ δ’ ἂν ἡμέρᾳ
φάγητε ἀπ’ αὐτοῦ, θανάτῳ ἀποθανεῖσθε“</s><s id="Section90s4">(Gen. 2, 16. 17). ποίῳ 
Ἀδὰμ ἐντέλλεται</s><s id="Section90s5">καὶ τίς ἐστιν οὗτος, διαπορητέον·</s><s id="Section90s6">οὐ γὰρ μέμνηται
πρότερον αὐτοῦ,</s><s id="Section90s7">νυνὶ δὲ πρῶτον ὠνόμακεν αὐτόν.</s><s id="Section90s8">μήποτ’ οὖν βούλεταί
σοι τοῦ πλαστοῦ ἀνθρώπου παραστῆσαι τοὔνομα.</s><s id="Section90s9">κάλει   δή, φησίν</s><s id="Section90s10">,</s><s id="Section90s11">αὐτὸν γῆν·</s><s id="Section90s12">τοῦτο γὰρ Ἀδὰμ ἑρμηνεύεται, ὥστε ὅταν ἀκούῃς Ἀδάμ,
γήϊνον καὶ φθαρτὸν νοῦν εἶναι νόμιζε·</s><s id="Section90s13">ὁ γὰρ κατ’ εἰκόνα οὐ γήϊνος,
ἀλλ’ οὐράνιος.</s></p></div>
<div n="Book1Ch91" subtype="chapter" type="textpart">
<p id="Section91"><s id="Section91s1">ζητητέον δέ,</s><s id="Section91s2">διὰ τί πᾶσιν ἐπιτιθεὶς τοῖς ἄλλοις τὰ ὀνόματα οὐκ ἐπιτέθεικεν ἑαυτῷ.</s><s id="Section91s3">τί οὖν λεκτέον; ὁ νοῦς ὁ ἐν ἑκάστῳ ἡμῶν</s><s id="Section91s4">τὰ μὲν ἄλλα δύναται καταλαβεῖν, ἑαυτὸν δὲ γνωρίσαι ἀδυνάτως ἔχει·</s><s id="Section91s5">ὥσπερ γὰρ ὁ ὀφθαλμὸς τὰ μὲν ἄλλα ὁρᾷ, ἑαυτὸν δὲ οὐχ ὁρᾷ, οὕτως
καὶ ὁ νοῦς τὰ μὲν ἄλλα νοεῖ, ἑαυτὸν δὲ οὐ καταλαμβάνει· εἰπάτω γάρ,</s><s id="Section91s6">τίς τέ ἐστι καὶ ποταπός, πνεῦμα ἢ αἷμα ἢ πῦρ ἢ ἀὴρ ἢ ἕτερόν τι [σῶμα],</s><s id="Section91s7">ἢ τοσοῦτόν γε ὅτι σῶμά ἐστιν ἢ πάλιν ἀσώματον. εἶτ’ οὐκ εὐήθεις
 οἱ περὶ θεοῦ σκεπτόμενοι οὐσίας;</s><s id="Section91s8">οἳ γὰρ τῆς ἰδίας ψυχῆς τὴν οὐσίαν
οὐκ ἴσασι, πῶς ἂν περὶ τῆς τῶν ὅλων ψυχῆς ἀκριβώσαιεν;</s><s id="Section91s9">ἡ γὰρ
τῶν ὅλων ψυχὴ ὁ θεός ἐστι κατὰ ἔννοιαν.</s></p></div>
<div n="Book1Ch92" subtype="chapter" type="textpart">
<p id="Section92"><s id="Section92s1">εἰκότως οὖν ὁ Ἀδάμ, τουτέστιν ὁ νοῦς, τὰ ἄλλα ὀνομάζων καὶ καταλαμβάνων ἑαυτῷ ὄνομα
οὐκ ἐπιτίθησιν, ὅτι ἑαυτὸν ἀγνοεῖ καὶ τὴν ἰδίαν φύσιν.</s><s id="Section92s2">ἐντέλλεται δὲ
 τούτῳ καὶ οὐχὶ τῷ κατ’ εἰκόνα καὶ κατὰ τὴν ἰδέαν γεγονότι·</s><s id="Section92s3">ἐκεῖνος
μὲν γὰρ καὶ δίχα προτροπῆς ἔχει τὴν ἀρετὴν αὐτομαθῶς,</s><s id="Section92s4">οὗτος δ’ ἄνευ
διδασκαλίας οὐκ ἂν φρονήσεως ἐπιλάχοι.</s></p></div>
<div n="Book1Ch93" subtype="chapter" type="textpart">
<p id="Section93"><s id="Section93s1">διαφέρει δὲ τρία ταῦτα· πρόσταξις, ἀπαγόρευσις, ἐντολὴ καὶ παραίνεσις·</s><s id="Section93s2">ἡ μὲν γὰρ ἀπαγόρευσις
περὶ ἁμαρτημάτων γίνεται καὶ πρὸς φαῦλον,</s><s id="Section93s3">ἡ δὲ πρόσταξις
 &lt;περὶ&gt; κατορθωμάτων,</s><s id="Section93s4">ἡ δὲ παραίνεσις πρὸς τὸν μέσον, τὸν μήτε
φαῦλον μήτε σπουδαῖον·</s><s id="Section93s5">οὔτε γὰρ ἁμαρτάνει, ὡς ἀπαγορεύειν ἄν τινα
αὐτῷ, οὔτε κατορθοῖ κατὰ τὴν τοῦ ὀρθοῦ λόγου πρόσταξιν, ἀλλὰ
χρείαν ἔχει παραινέσεως τῆς ἀνέχειν μὲν τῶν φαύλων διδασκούσης</s><s id="Section93s6">,</s><s id="Section93s7">προτρεπούσης δὲ ἐφίεσθαι τῶν ἀστείων.</s></p></div>
<div n="Book1Ch94" subtype="chapter" type="textpart">
<p id="Section94"><s id="Section94s1">τῷ μὲν οὖν τελείῳ τῷ κατ’ εἰκόνα
προστάττειν ἢ ἀπαγορεύειν ἢ παραινεῖν οὐχὶ δεῖ,</s><s id="Section94s2">οὐδενὸς γὰρ τούτων
ὁ τέλειος δεῖται, τῷ δὲ φαύλῳ προστάξεως καὶ ἀπαγορεύσεως χρεία,</s><s id="Section94s3">τῷ δὲ νηπίῳ παραινέσεως καὶ διδασκαλίας, ὥσπερ τῷ τελείῳ γραμματικῷ
ἢ μουσικῷ οὐδενὸς δεῖ παραγγέλματος τῶν εἰς τὰς τέχνας,</s><s id="Section94s4">τῷ δὲ σφαλλομένῳ 
περὶ τὰ θεωρήματα ὡσανεί τινων νόμων προστάξεις καὶ ἀπαγορεύσεις
 ἐχόντων,</s><s id="Section94s5">τῷ δὲ ἄρτι μανθάνοντι   διδασκαλίας.</s></p></div>
<div n="Book1Ch95" subtype="chapter" type="textpart">
<p id="Section95"><s id="Section95s1">εἰκότως οὖν τῷ
γηίνῳ νῷ μήτε φαύλῳ ὄντι μήτε σπουδαίῳ ἀλλὰ μέσῳ τὰ νῦν ἐντέλλεται
καὶ παραινεῖ.</s><s id="Section95s2">ἡ δὲ παραίνεσις γίνεται δι’ ἀμφοτέρων τῶν κλήσεων
καὶ τοῦ κυρίου καὶ τοῦ θεοῦ,</s><s id="Section95s3">„ἐνετείλατο“ γὰρ „κύριος ὁ θεός</s><s id="Section95s4">“, ἵνα,
εἰ μὲν πείθοιτο ταῖς παραινέσεσιν, ὑπὸ τοῦ θεοῦ εὐεργεσιῶν ἀξιωθείη,</s><s id="Section95s5">εἰ δὲ ἀφηνιάζοι, ὑπὸ τοῦ κυρίου ὡς δεσπότου καὶ ἐξουσίαν ἔχοντος σκορακίζοιτο.</s></p></div>
<div n="Book1Ch96" subtype="chapter" type="textpart">
<p id="Section96"><s id="Section96s1">διόπερ καὶ ὅτε ἐκβάλλεται τοῦ παραδείσου, τὰς αὐτὰς κλήσεις
παρείληφε,</s><s id="Section96s2">λέγει γάρ·</s><s id="Section96s3">„καὶ ἐξαπέστειλεν αὐτὸν κύριος ὁ θεὸς ἐκ
τοῦ παραδείσου τῆς τρυφῆς, ἐργάζεσθαι τὴν γῆν, ἐξ ἧς ἐλήφθη“</s><s id="Section96s4">(Gen. 3, 23), ἵνα, ἐπεὶ καὶ ὡς δεσπότης ὁ κύριος καὶ ὡς εὐεργέτης ὁ
θεὸς ἐνετέλλετο, πάλιν ὡς ἀμφότερα ὢν τὸν παρακούσαντα τιμωρῆται·</s><s id="Section96s5">δι’
ὧν γὰρ προὔτρεπε δυνάμεων, διὰ τούτων τὸν ἀπειθοῦντα ἀποπέμπεται.</s></p>
</div>
<div n="Book1Ch97" subtype="chapter" type="textpart">
<p id="Section97"><s id="Section97s1">Ἃ δὲ παραινεῖ, ταῦτά ἐστιν· „ἀπὸ παντὸς ξύλου τοῦ ἐν
τῷ παραδείσῳ βρώσει φάγῃ“</s><s id="Section97s2">(Gen. 2, 16). προτρέπει τὴν τοῦ ἀνθρώπου 
ψυχὴν μὴ ἀφ’ ἑνὸς ξύλου μηδ’ ἀπὸ μιᾶς ἀρετῆς ἀλλ’ ἀπὸ πασῶν
τῶν ἀρετῶν ὠφελεῖσθαι·</s><s id="Section97s3">τὸ γὰρ φαγεῖν σύμβολόν ἐστι τροφῆς ψυχικῆς·</s><s id="Section97s4">τρέφεται δὲ ἡ ψυχὴ ἀναλήψει τῶν καλῶν καὶ πράξει τῶν κατορθωμάτων.</s></p></div>
<div n="Book1Ch98" subtype="chapter" type="textpart">
<p id="Section98"><s id="Section98s1">μὴ μόνον δέ φησι „φάγῃ“,  ἀλλὰ καὶ „βρώσει“, τουτέστι καταλέσας
καὶ ἐπιλεάνας μὴ ἰδιώτου ἀλλ’ ἀθλητοῦ τρόπον τὴν τροφήν, ἵνα 
ἰσχὺν καὶ δύναμιν περιποιήσῃ·</s><s id="Section98s2">καὶ γὰρ τοῖς ἀθληταῖς οἱ ἀλεῖπται
παραγγέλλουσι μὴ κάπτειν, ἀλλὰ κατὰ σχολὴν λεαίνειν, ἵνα πρὸς ἰσχὺν</s><s id="Section98s3">ἐπιδιδῶσιν·</s><s id="Section98s4">ἑτέρως γὰρ ἐγὼ καὶ ὁ ἀθλητὴς τρεφόμεθα,</s><s id="Section98s5">ἐγὼ μὲν γὰρ
ἕνεκα τοῦ ζῆν μόνον, ὁ δὲ ἀθλητὴς καὶ ἕνεκα τοῦ πιαίνεσθαι καὶ ῥώννυσθαι,
παρὸ καὶ ἕν τι τῶν ἀσκητικῶν ἐστι τὸ λεαίνεσθαι τροφήν. τὸ
„βρώσει φαγεῖν“ ἐστι τοιοῦτον.</s><s id="Section98s6">ἔτι δὲ ἀκριβέστερον διατυπώσωμεν αὐτό.</s></p></div>
<div n="Book1Ch99" subtype="chapter" type="textpart">
<p id="Section99"><s id="Section99s1">τὸ τιμᾶν τοὺς γονεῖς ἐδώδιμον καὶ τρόφιμόν ἐστιν· ἀλλ’ ἑτέρως οἱ ἀγαθοὶ
καὶ οἱ φαῦλοι τιμῶσιν,</s><s id="Section99s2">οἱ μὲν γὰρ διὰ τὸ ἔθος, οἵτινες οὐ βρώσει
ἐσθίουσιν, ἀλλὰ μόνον ἐσθίουσι·</s><s id="Section99s3">πότε οὖν καὶ βρώσει; ὅταν ἀναπτύξαντες
καὶ τὰς αἰτίας ἐρευνήσαντες κρίνωσιν ἑκουσίως, ὅτι καλὸν τοῦτ’
ἐστίν·</s><s id="Section99s4">αἱ δὲ αἰτίαι τοιαῦται· ἐγέννησαν ἡμᾶς, ἔθρεψαν, ἐπαίδευσαν, πάντων
 αἴτιοι γεγόνασιν ἀγαθῶν. πάλιν ἐδώδιμον &lt;τὸ&gt; τὸν ὄντα τιμᾶσθαι·</s><s id="Section99s5">τότε
δὲ „βρώσει“, ὅταν καὶ μετὰ τῆς τοῦ κεφαλαίου ἀναπτύξεως καὶ τῆς τῶν
αἰτιῶν ἀποδόσεως.</s></p></div>
<div n="Book1Ch100" subtype="chapter" type="textpart">
<p id="Section100"><s id="Section100s1">„ἀπὸ δὲ τοῦ ξύλου τοῦ γινώσκειν καλὸν καὶ πονηρὸν οὐ φάγεσθε ἀπ’ αὐτοῦ“</s><s id="Section100s2">(Gen. 2, 17). οὐκοῦν οὐκ ἔστιν ἐν
 τῷ παραδείσῳ τὸ ξύλον   τοῦτο·</s><s id="Section100s3">εἰ γὰρ ἀπὸ παντὸς ἐσθίειν παραγγέλλει
 τῶν ἐν τῷ παραδείσῳ,</s><s id="Section100s4">ἀπὸ δὲ τούτου μὴ φαγεῖν, δῆλον ὅτι οὐκ ἔστιν
ἐν τῷ παραδείσῳ· καὶ φυσικῶς· ἔστι γάρ, ὡς ἔφην, οὐσίᾳ καὶ οὐκ ἔστι
δυνάμει.</s><s id="Section100s5">ὥσπερ γὰρ ἐν τῷ κηρῷ δυνάμει μέν εἰσι πᾶσαι αἱ σφραγῖδες,</s><s id="Section100s6">ἐντελεχείᾳ δὲ μόνη ἡ τετυπωμένη, οὕτως καὶ ἐν τῇ ψυχῇ κηροειδεῖ
ὑπαρχούσῃ πάντες οἱ τύποι περιέχονται δυνάμει, οὐκ ἀποτελέσματι,</s><s id="Section100s7">κρατεῖ δὲ ὁ εἷς χαραχθεὶς ἐν αὐτῇ, ἕως μὴ ἀπαλήλιπται ὑφ’ ἑτέρου
ἐναργέστερον καὶ ἐκδήλως μᾶλλον ἐπιχαράξαντος.</s></p></div>
<div n="Book1Ch101" subtype="chapter" type="textpart">
<p id="Section101"><s id="Section101s1">ἑξῆς κἀκεῖνο διαπορητέον· ὅτε μὲν παραινεῖ ἀπὸ παντὸς ξύλου τοῦ παραδείσου ἐσθίειν, ἕνα
προτρέπει,</s><s id="Section101s2">ὅτε δὲ ἀπαγορεύει χρῆσθαι τῷ πονηροῦ καὶ καλοῦ αἰτίῳ,
πλείοσι διαλέγεται·</s><s id="Section101s3">ἐκεῖ μὲν γάρ φησιν „ἀπὸ παντὸς φάγῃ“,</s><s id="Section101s4">ἐνταῦθα
 δὲ „οὐ φάγεσθε“</s><s id="Section101s5">καὶ „ᾗ δ’ ἂν ἡμέρᾳ φάγητε“, οὐχὶ φάγῃς, καὶ</s><s id="Section101s6">„ἀποθανεῖσθε“, οὐχὶ ἀποθανῇ.</s></p></div>
<div n="Book1Ch102" subtype="chapter" type="textpart">
<p id="Section102"><s id="Section102s1">λεκτέον οὖν τάδε, ὅτι πρῶτον μὲν σπάνιόν
ἐστι τἀγαθόν,</s><s id="Section102s2">τὸ δὲ κακὸν πολύχουν·</s><s id="Section102s3">διὰ τοῦτο σοφὸν μὲν εὑρεῖν
ἕνα μόνον ἔργον,</s><s id="Section102s4">φαύλων δὲ πλῆθος ἀναρίθμητον·</s><s id="Section102s5">εἰκότως οὖν ἑνὶ
παραγγέλλει ταῖς ἀρεταῖς ἐντρέφεσθαι, πολλοῖς δὲ περὶ τοῦ πανουργίας
 ἀπέχεσθαι,</s><s id="Section102s6">ταύτῃ γὰρ μυρίοι χρῶνται.</s></p></div>
<div n="Book1Ch103" subtype="chapter" type="textpart">
<p id="Section103"><s id="Section103s1">δεύτερον &lt;δέ&gt;, εἰς ἀρετῆς ἀνάληψίν
τε καὶ χρῆσιν ἑνὸς μόνου δεῖ τοῦ λογισμοῦ·</s><s id="Section103s2">τὸ δὲ σῶμα οὐχ οἷον
οὐ συνεργεῖ πρὸς τοῦτο, ἀλλὰ καὶ κωλυσιεργεῖ·</s><s id="Section103s3">σχεδὸν γὰρ σοφίας
ἔργον τοῦτ’ ἐστίν, ἀλλοτριοῦσθαι πρὸς τὸ σῶμα καὶ τὰς ἐπιθυμίας αὐτοῦ·</s><s id="Section103s4">εἰς δὲ ἀπόλαυσιν κακίας οὐ μόνον δεῖ πως ἔχειν τὸν νοῦν, ἀλλὰ
 καὶ τὴν αἴσθησιν καὶ τὸν λόγον καὶ τὸ σῶμα·</s></p></div>
<div n="Book1Ch104" subtype="chapter" type="textpart">
<p id="Section104"><s id="Section104s1">ὁ γὰρ φαῦλος δεῖται 
τούτων ἁπάντων πρὸς ἐκπλήρωσιν τῆς ἰδίας κακίας· ἐπεὶ πῶς ἐκλαλήσει
μυστήρια φωνητήριον οὐκ ἔχων ὄργανον;</s><s id="Section104s2">πῶς δὲ ταῖς ἡδοναῖς χρήσεται
γαστρὸς καὶ τῶν αἰσθητηρίων στερόμενος;</s><s id="Section104s3">δεόντως οὖν ἑνὶ μὲν
τῷ λογισμῷ διαλέγεται περὶ κτήσεως ἀρετῆς, μόνου γάρ, ὡς ἔφην,
ἐστὶν αὐτοῦ χρεία πρὸς τὴν ἀνάληψιν αὐτῆς,</s><s id="Section104s4">περὶ δὲ κακίας πλείοσι, 
ψυχῇ, λόγῳ, αἰσθήσεσι, σώματι,</s><s id="Section104s5">διὰ πάντων γὰρ τούτων ἐμφαίνεται.</s></p></div>
<div n="Book1Ch105" subtype="chapter" type="textpart">
<p id="Section105"><s id="Section105s1">λέγει γε μήν· „ᾗ ἂν ἡμέρᾳ φάγητε ἀπ’ αὐτοῦ, θανάτῳ ἀποθανεῖσθε“</s><s id="Section105s2">(Gen. 2, 17). καὶ φαγόντες οὐχ οἷον οὐκ ἀποθνῄσκουσιν,
ἀλλὰ καὶ παιδοποιοῦνται καὶ ἑτέροις τοῦ ζῆν αἴτιοι καθίστανται.</s><s id="Section105s3">τί
οὖν λεκτέον; ὅτι διττός ἐστι θάνατος, ὁ μὲν ἀνθρώπου,   ὁ δὲ ψυχῆς
ἴδιος·</s><s id="Section105s4">ὁ μὲν οὖν ἀνθρώπου χωρισμός ἐστι ψυχῆς ἀπὸ σώματος,</s><s id="Section105s5">ὁ δὲ 
 ψυχῆς θάνατος ἀρετῆς μὲν φθορά ἐστι,</s><s id="Section105s6">κακίας δὲ ἀνάληψις.</s></p></div>
<div n="Book1Ch106" subtype="chapter" type="textpart">
<p id="Section106"><s id="Section106s1">παρὸ καί
φησιν οὐκ ἀποθανεῖν αὐτὸ μόνον ἀλλὰ „θανάτῳ ἀποθανεῖν“, δηλῶν
οὐ τὸν κοινὸν ἀλλὰ τὸν ἴδιον καὶ κατ’ ἐξοχὴν θάνατον, ὅς ἐστι ψυχῆς
ἐντυμβευομένης πάθεσι καὶ κακίαις ἁπάσαις. καὶ σχεδὸν οὗτος ὁ θάνατος 
μάχεται ἐκείνῳ·</s><s id="Section106s2">ἐκεῖνος μὲν γὰρ διάκρισίς ἐστι τῶν συγκριθέντων
σώματός τε καὶ ψυχῆς,</s><s id="Section106s3">οὗτος δὲ τοὐναντίον σύνοδος ἀμφοῖν,</s><s id="Section106s4">κρατοῦντος μὲν τοῦ χείρονος σώματος, κρατουμένου δὲ τοῦ κρείττονος
ψυχῆς.</s></p></div>
<div n="Book1Ch107" subtype="chapter" type="textpart">
<p id="Section107"><s id="Section107s1">ὅπου δ’ ἂν λέγῃ „θανάτῳ ἀποθανεῖν“, παρατήρει ὅτι θάνατον τὸν ἐπὶ τιμωρίᾳ παραλαμβάνει, οὐ τὸν φύσει γινόμενον·</s><s id="Section107s2">φύσει μὲν
οὖν ἐστι, καθ’ ὃν χωρίζεται ψυχὴ ἀπὸ σώματος,</s><s id="Section107s3">ὁ δὲ ἐπὶ τιμωρίᾳ
 συνίσταται, ὅταν ἡ ψυχὴ τὸν ἀρετῆς βίον θνῄσκῃ, τὸν δὲ κακίας ζῇ</s></p></div>
<div n="Book1Ch108" subtype="chapter" type="textpart">
<p id="Section108"><s id="Section108s1">μόνον. εὖ καὶ ὁ Ἡράκλειτος κατὰ τοῦτο Μωυσέως ἀκολουθήσας τῷ δόγματι, φησὶ γάρ· „Ζῶμεν τὸν ἐκείνων θάνατον,</s><s id="Section108s2">τεθνήκαμεν δὲ τὸν
ἐκείνων βίον," ὡς νῦν μέν, ὅτε ζῶμεν, τεθνηκυίας τῆς ψυχῆς καὶ ὡς
ἂν ἐν σήματι τῷ σώματι ἐντετυμβευμένης,</s><s id="Section108s3">εἰ δὲ ἀποθάνοιμεν, τῆς
 ψυχῆς ζώσης τὸν ἴδιον βίον καὶ ἀπηλλαγμένης κακοῦ καὶ νεκροῦ
συνδέτου τοῦ σώματος.</s></p>
</div></div></body></html>